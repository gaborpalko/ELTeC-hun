<?xml version="1.0" encoding="UTF-8"?>
<?xml-model href="https://distantreading.github.io/Schema/eltec-0.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU00760" xml:lang="hu">
   <teiHeader>
      <fileDesc>
         <titleStmt>
            <title>A legvitézebb huszár</title>
            <author>na<idno type="VIAF">na</idno>
            </author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Takács Emma</name>
            </respStmt>
         </titleStmt>
         <extent>
            <measure unit="words">na</measure>
            <measure unit="pages">na</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>na</title>
               <respStmt>
                  <resp>Original Electronic Edition</resp>
                  <name>na</name>
                  <name>na</name>
                  <name>na</name>
               </respStmt>
               <ref target="na"/>
               <date>na</date>
               <relatedItem type="printEdition">
                  <bibl type="digitalSource">
                     <title>na</title>
                     <ref target="na"/>
                  </bibl>
               </relatedItem>
               <relatedItem type="source">
                  <bibl type="digitalSource"><title>na</title>
                     <author>na</author>
                     <pubPlace>na</pubPlace>
                     <publisher>na</publisher>
                     <date>na</date>
                     <ref
                        target="na"/>
                  </bibl>
               </relatedItem>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu"/>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T4"/>
         </textDesc>
      </profileDesc>
      <revisionDesc>
         <change when="2018-11-14"/>
      </revisionDesc>
   </teiHeader>
  <text>
      <body>
            <p>Magam is megdöbbenek, a mikor ezt a czimet leirom; hisz ez a szó «huszár» már maga is
               annyit jelent, mint «legvitézebb»; ki érdemeli meg azt, hogy a történet által, a
               költők nyelvén s a köznép danáiban «hősök hősének» neveztessék?</p>
            <p>Pedig mégis igazam van.</p>
            <p>Volt egy férfi - nem is olyan régen halt meg - a ki a mellett, hogy tökéletes
               eszményképe lehet egy, csupán a költők agyában született, középkori lovaghősnek;
               valódi élő mintája marad egy tetőtől talpig magyar vitéznek: annak is pedig
               huszárnak; olyan huszárnak, a kiről azután a többit szabják.</p>
            <p>Ez a férfi volt Simonyi József ezredes.</p>
            <p>Ni, hogy villognak az öregek szemei, mikor ezt a nevet hallják! Ismerik őt jól mind
               azok, a kiknél az őszhaj és az emlékezet még anno 1800-ból ered. Látták bátor
               tekintetét, hallották csodadolgait, bámulták, büszkék voltak rá és azután -
               megsiratták. Hallgasd meg te is ifjú nemzedék: ki volt ő, mi volt ő? és tanuld meg,
               hogy az előtt is voltak ám derék emberei a magyarnak! Ezután is lesznek, ha Isten úgy
               akarja.</p>
            
            <div type="chapter">
               <head>I. A FIATAL DIÁK.</head>
               <p>Tekintetes Szabolcs vármegyének Nagy-Kálló városában született ez előtt jó
                  nyolczvan esztendővel; épen a három hetesben (1777) történetünk hőse; ki hogy
                  legott hősnek született, bebizonyítá az által, hogy már csecsemő korában nem
                  maradt meg tőle épkézláb csésze és tányér, a mi a kezébe akadt, mikoron pedig a
                  hatodik esztendejét betöltötte volna, nem volt az a jegenyefa, a melynek a
                  tetejéről ő a szarkafészket le ne szedte volna, sem olyan magas toronytető, a hol
                  őt csiripoló verebek, mint harczias ellenséget megjelenni ne látták volna. Sőt
                  annyira ment már vakmerőségében, hogy a szomszéd becsületes eczetfőző és
                  pipacsináló izraelita kereskedők folyamodást kényteleníttetének tenni a jó öreg
                  Simonyi Pál uramhoz, tiltaná meg rettenetes gyermekének, miszerint az ő
                  szakállaikat ne czibálná meg az utczán, a ki miatt már a templomba sem merek majd
                  járni! A szomszédasszonyok pedig azért, hogy ártatlan csirkéiket mind elhajigálja,
                  ablakaikat beveri; a pásztorok a mezőről pedig a miatt, hogy József urfi mind
                  agyonnyargalja a lovaikat. Csak egy kendermadzagot vesz elő, a mit a zsebében
                  hord, a ló fejére veti s le nem lehet róla teremteni sem embernek, sem lónak.</p>
               <p>Még akkor Jóska nem volt idősebb hét évesnél.</p>
               <p>Áldott szülei sohajtozva gondoltak rá: mi lesz ebből a fiuból, a ki már eddig is
                  annyi gonosz csinyt követett el? Vagy nagy úr lesz, vagy a tömlöczben hal meg.</p>
               <p>Pedig jó édes anyja úgy szerette volna, ha derék tudományos férfiú vált volna
                  belőle, a ki egykor tán Nagy-Kálló városában senatori hivatalt viselend; vagy még
                  inkább, ha nagytiszteletű pap válna belőle, talán kanonok, prépost vagy
                  apát-úr.</p>
               <p>Nem is mult rajtok semmi üdvös szándék, elküldték tanulni Jóskát Mária-Pócsra,
                  mikor már nem birtak vele; onnan Debreczenbe, a hol kanállal mérik az ifjuságba a
                  tudományokat.</p>
               <p>Már hiszen Jóska urfi ott is csak kitett magáért.</p>
               <p>Ő pápista diák volt, Debreczen pedig a kálvinista Jeruzsálem.</p>
               <p>Még az én időmben meg volt az a jeles szokás, hogy e két felekezet
                  iskolásgyerekei, mikor valami jó mulatságot akartak maguknak csinálni,
                  összecsoportosultak s jól elverték egymást. Botot nem lévén szabad viselni kicsi
                  diákoknak, az egész harcz ököllel és lineával, meg szijra kötött könyvekkel
                  harczoltatott meg, hanem azért karmolt pofát s beütött orrt vihetett belőle haza,
                  a ki otthon ujra meg akarta veretni magát.</p>
               <p>Simonyi Jóska hirhedett legény volt az ilyen csatákban, négy-öt ellenségtől még
                  csak meg sem szaladt s ha botra vagy kőre talált, egész sereggel szembe
                  nézett.</p>
               <p>Már pedig a Péterfia-utczából, a hol lakott, a piaristákig ballagva, sokszor
                  kellett túlnyomó ellenféllel találkoznia, a kik aztán megkerítették. A mi hősünk e
                  miatt mindenütt a kerítések alatt, kapuk szögletében, a hol senki sem sejtette,
                  dugaszban tartott botokat, köveket, azokat rántotta elő, ha hirtelen
                  megszorították. Ilyen hadi fortélylyal kellett mindennap keresztülvágnia magát az
                  iskoláig. Ezek voltak legelső tanulmányai a hadviselésben.</p>
               <p>Kegyes oktatói nem helyeslék ezt a rakonczátlanságot s fenyegették szörnyen,
                  ördöggel, pokollal, mig a vakmerő fiu egyszer megharagudott az annyiszor
                  emlegetett ördögre s két pajtásával összebeszélt, hogy majd fölkeresi ő maga azt
                  az ördögöt, a kivel olyan nagyon fenyegetik s kapta magát éjfél órájában, kiment
                  velök a keresztútra s ott holmi bolondos diák szavak emlegetésével akarta
                  kényszeríteni ezt a földalatti nagyurat, hogy idézésre jelenjen meg; a holott is
                  addig kiabáltak az urfiak, a mig csakugyan megjelent a hátuk mögött - nem egészen
                  az ördög, hanem csak az őr, a ki a csendháborítás miatt úgy eldöngeté a hátaikat,
                  hogy az ugyan a pokolba is beillett volna mulatságnak.</p>
               <p>Ilyen ördöngös történet után nem lehetett Jóskának Debreczenben megmaradni, a
                  tréfának hire futott, szülei is megtudták s erre elhatározák magukban, hogy
                  finomabb erkölcsök tanulása végett felküldik őt Pestre, az ország fővárosába; itt
                  idegen nyelvekre, zongorára, hegedüre taníttatták, sőt még az anatomiai leczkékre
                  is járatták, melynek mind igen sok hasznát vette ő későbben, mert igen sok földet
                  bejárván, olyan jól megértette magát mindenféle nemzetekkel, hogy még a mit nem
                  kért is, odaadták neki s azokban a nagy hangversenyekben, a hol ágyúkkal
                  zongoráznak és kardokkal hegedűlnek, sokszor produkálta magát mint solo-virtuóz; a
                  mi pedig az emberi tagok bonczolását illeti, már ahhoz remekül értett.</p>
               
            </div>
            <div type="chapter">
               <head>II. AZ UJONCZ.</head>
               <p>Már biz azt meg kell vallani, hogy a mi a tudományokat illeti, azokért nem sok
                  hajaszála hullott ki a jó Simonyinak.</p>
               <p>Egészen más forgott az ő fejében, mint csendesen ülni naphosszant az iróasztal
                  mellett és doktorrá lenni, sokkal inkább vágyott embereket beteggé tenni, mint
                  őket gyógyítani.</p>
               <p>Menni messze - messze, keresni bajt, küzdeni veszedelmekkel; regényes kalandok
                  közt szerezni hirt, dicsőséget, ez dagasztá az ő keblét, ennek ábrándjaival volt
                  tele a szive, lelke s fázott belül, ha poros könyveire tekintett, a miket ő nála
                  különös alkalma volt belepni a pornak.</p>
               <p>Hiszen nem is lehet minden ember tudós. Kinek-kinek megvan a maga hivatása. A jó
                  katona rossz verset ír, a poéta rossz háborút csinál; a jó mesterember lehetne
                  rossz földmives s a legderekabb gazdával felfordulna a világ, ha a kathedrába
                  kellene neki menni, hogy ott predikáljon.</p>
               <p>Hegedűlhetett Jóska fülébe három zenemester, beszélhetett a fejéhez tizenhárom
                  tanár; csak az lett belőle, hogy a mint egyszer Budán meglátott egy toborzó
                  huszárcsapatot, elfeledte, hogy iskolába várják, elbámulta órahosszat a tarsolyos
                  vitézkötéses legényeket, a mint olyan vígan tánczoltak az utcza mentében, úgy
                  pörgették taréjos sarkantyúikat, úgy csörtettek kardjaikkal, olyan délczeg,
                  gyönyörű fiuk voltak egytől-egyig.</p>
               <p>Jóska elkisérte őket utczáról-utczára, elólálkodott körülöttük, mikor egy-egy
                  parasztlegényt itallal kináltak a vidám katonák, bevonták körükbe, markába
                  veregettek, fejébe nyomtak vitézkötéses csákót, úgy mentek vele dalolva,
                  összeölelkezve odább. Jóska úgy irigylette, hogy mással így bánnak, őt csak meg
                  nem látják.</p>
               <p>Alig volt még tizennégy éves a fiu, inkább lehetett volna leánynak felöltöztetni,
                  mint huszárnak.</p>
               <p>Végre megpróbálta mégis, odasomfordált a toborzó őrmesterhez s megkérdezte tőle,
                  ha nem volna-e még olyan tele a regement, hogy ő el ne férhetne benne?</p>
               <p>Az őrmester előre köpött, hátranézett s azt mondá a gyereknek:</p>
               <p>- Tán én szoptassalak?</p>
               <p>Ez azonban addig alkalmatlankodott neki, mig a huszár boszújában belecsapott a
                  markába, s megszorítá a fiu kezét teljes erejéből. Ropogtak a porczikái, de csak
                  meg se szisszent bele. A huszárnak megtetszett a legényke. Nem bánta hát, jőjjön
                  vele. Nyomott a fejébe akkora süveget, hogy a fülei tartották meg karimáját s
                  adott rá valami mentét, a mi a térdeit verte; a kard pedig épen a földön
                  szánkázott utána.</p>
               <p>De ki volt azért büszkébb, mint Jóska az új ruhában?</p>
               <p>A mi után oly rég vágyott, a miről annyit álmodott: kard csörömpölt az oldalán,
                  paripa ágaskodott alatta!</p>
               <p>Hiába is váltották ki megrémült szülői, ujra katonává lett megint, sem az apa
                  átka, sem az anya könye vissza nem tarthatá, neki menni kellett, merre sorsa
                  vitte.</p>
               <p>Szelid képű gyerek volt még, mennyit csúfolták arczáért, hogy oly fehér és
                  bajusztalan; pedig óra hosszant kiállt a forró napra fedetlen fővel, hogy jobban
                  elbarnuljon s azt a pelyhet ott az ajkán suvikszszal mázolta, hogy kezdjen
                  hasonlítani a bajuszhoz.</p>
               <p>Épen a török háború volt, az ujoncznak a táborélettel kellett megkezdeni a
                  katonaságot; mielőtt ráértek volna megtanítani, hogy fogja a kardot? már az volt a
                  jelszó: «üsd vágd!» mielőtt megúnhatta volna a komisz-kenyeret, már azon kellett
                  sóhajtania, hogy bár csak volna hát egy kis darab!</p>
               <p>Pancsovánál, a mocsár mellett, húsz napi esőszakadás után azt mondták a
                  huszároknak, hogy itt meg kell telepedni.</p>
               <p>Csülökig érő dagadt sár közepén, hideg havas eső alatt, olyan helyen, a hol hire
                  nincsen emberi hajléknak, lóháton ülve éjjel-nappal, és koplalva éjjel úgy, mint
                  nappal.</p>
               <p>- Keress fát! - kiálta a fiatal ujonczra a vén János káplár s Simonyinak ugrani
                  kellett fát keresni.</p>
               <p>Talált is eleget, elhozta egy hid karfáját. Minem is a hidra karfa? ezt csak a
                  részeg emberek kedveért találták fel.</p>
               <p>- Vágd fel, ha hoztad! - mordult a káplár ujra.</p>
               <p>Simonyi hordott baltát is magával, felaprította a fát, tüzet is rakott belőle;
                  akkor a vén katonák körül ülték a tüzet szépen s Jóskának csak a hátuk mögül
                  jutott a melegből, pedig a ruha is csonttá volt fagyva rajta.</p>
               <p>A vén János káplár hozzáfogott a főzéshez. Szép kis főzés. Egy elesett ló
                  szügyéből aprítottak gulyáshúst a bográcsba, a mit ökörnyomból merítettek tele
                  vízzel; közé hányták a hatnapos prófuntot is, hogy kissé megdagadjon: nem volt sem
                  só, sem paprika, de volt puskapor elég, ezzel fűszerezték meg az ételt, úgy hogy a
                  ki evett belőle, mind úgy nézett ki, mintha suviczkos katulyákat nyalt volna
                  ki.</p>
               <p>De mégis boldog volt, a ki a bográcshoz férhetett. A vén katonák úgy körülfogták
                  azt, hogy Jóska öcsénknek nézni sem lehetett bele.</p>
               <p>Végre a vén János káplár, mikor már maga megelégelte a puskaport, megszánta a
                  fiut.</p>
               <p>- Ejnye öcsém, te is itt vagy; szinte el is feledtelek. Tartsd a markodat
                  szaporán.</p>
               <p>Azzal kivett a számára egy darab főtt kenyeret és lóhúst s átnyujtotta neki a
                  többiek vállán; de mielőtt a fiu elkaphatta volna, mintha véletlenül tenné, leejté
                  azt a nagy sárba.</p>
               <p>- Utczu, biz ez leesett; ne bánd öcsém: annál egészségesebb léssz, lásd a kacsa is
                  homokot eszik az ételhez, hogy jobban emészszen.</p>
               <p>Jóska sem nézte most: hova tálalták az ételt? felette azon mód s midőn vacsora
                  után kiadatott a rendelet, hogy három óra hosszat szabad aludni, nézte, hogy hová
                  feküdjék le?</p>
               <p>Nem volt más vetett ágy, mint csupán csak a jó puha sár. Simonyi sajnálta szép
                  zsinóros mentéjét betollazni vele, hát csak egyéb után törte a fejét. Hová
                  feküdjék le? Hátha állva is lehetne alunni? úgy van; a mint egy kötél ki volt
                  feszítve két karóra, a hova a lovakat pányvázták, azt választá ki éjjeli
                  szállásul, ráborult szépen, a kötelet hóna alá fogva s mint a száradni terített
                  gúnya, lógott rajta és elaludt.</p>
               <p>Elaludt és azt álmodta, hogy odahaza dúsan terített asztal előtt áll, az ételek
                  oly szivesen párolognak a szép sávolyos abroszról, édes anyja puha ágyat vetett
                  számára s nyakába borulva gyönge karjaival átölelve vállát úgy kéri, úgy könyörög:
                  «ne menj el, ne hagyj itt. Nézd, apád is meghal bánatában.» - «Elmegyek, elmegyek,
                  felelé a fiu, katonává leszek.» - «Fázni, éhezni fogsz, nyomorúságba jutsz, ne
                  hagyj itt, ne menj el.» - «Elmegyek, elmegyek.» - «Megölnek, levágnak, véredet
                  kiontják; az aggodalomtól megszakad a szivem: ne menj el, ne hagyj itt!...»</p>
               <p>...Trombitáltak ébredőre... A fölserkenő ujoncz még akkor is rebegte: elmegyek,
                  elmegyek.</p>
               <p>Azután kitörülte szemeiből az álmot, előkereste csákóját, felugrott lovára s örült
                  a szive, hogy itt lehet!</p>
               
            </div>
            <div type="chapter">
               <head>III. AZ ELSŐ VÉR.</head>
               <p>Jön a török, jön a török! Megfújják a trombitákat; a vitézek alatt tánczol a
                  paripa. Lóra katona, itt az ellenség!</p>
               <p>Jóska vitéz is kihúzta szablyáját s odafurakodott az első sorba.</p>
               <p>- Visszamégy te tintás száju! - rivalkodott rá az öreg János. Azt gondolod
                  examenre megyünk? Takarodol a hátulsó sorba!</p>
               <p>Szegény fiunak hátra kellett állni - de nem sokáig volt hátul, a mi hátul: - mert
                  rohammal támadt a török lovasság s egy pillanat alatt összekeveredett a két nemzet
                  népe, ütve, vágva egymást, ki hol emberére talált. Hadsornak, csatarendnek hire
                  sem volt többé; törökség, huszárság, turbánok és csákók összekeveredve dulakodtak
                  alá s fel a mezőn.</p>
               <p>Jóska paripája elvadult e zajra, elkapta a fiut, s mire urává tudott lenni a
                  lónak, csak azt vevé észre, hogy egy csoport fényes, bogláros török úr közelít
                  feléje, a kik közűl egyik olyan goromba volt, hogy hegyes dzsidájával
                  nekirugaszkodott az ártatlan fiunak. Jóska sem volt hát rest, kirántá a kápából
                  mind a két pisztolyát s rásüté bátran a törökre. Nem is czélozgatott; gondolta
                  magában: neki csak durrantani kell; - az azután a golyó dolga, hogy embert
                  találjon. A törökben nem tett kárt a lövés. Jóska nem tudott lőni, de tudott
                  hajítani. Mikor már emelte a török a dárdát feléje, úgy hajítá főbe az üres
                  pisztolylyal, hogy menten lefordult a lóról. Meglátta ezt egy másik nagy csojtáros
                  szarácsi, nagy haraggal nekinyargal a fiunak s görbe kardjával jobb felől a
                  nyakához vág nagy dühösen.</p>
               <p>Jóska gondolta magában, hogy hisz az ő kezében is kard van s ha ő azt oda tartja,
                  a hova a másik vág, semmi baja sem eshetik. Ámde a gonosz bancsokós nem oda vágott
                  a hova nézett, hanem a helyett balfelől csapott a legény fejére; kétfelé repedt a
                  csákó, fele jobbra, fele balra hullott s egy hosszú seb a homlokon végig elborítá
                  vérrel az ifjú szemeit. Talán örökre is elborította volna azokat a halál
                  sötétsége, ha az öreg János-káplár ott nem termett volna.</p>
               <p>- Ilyenatta tarja! - szólt ez káromkodva. - Nem látod, hogy ez még diák, nem tudja
                  a vágást.</p>
               <p>De tudta az öreg s hogy jól meg is felelt, arról a török úr bizonyságot tehet -
                  valahol a paradicsomban.</p>
               <p>Maga a császár is látta ezt a tusát egy közeli dombról s a sebesült ifjúra kiálta;
                  a mitől az aztán jobban megijedt, mint magától a töröktől, s örült, hogy elvitték
                  onnan a kórházba.</p>
               <p>Egy hosszú deszkaépület volt elkészítve a sebesültek számára, melynek
                  sártapasztékán ujjnyi vastagon állt a dér; egy-egy vaskemencze melegített ott, a
                  hol állt, az ablakról pedig csüggtek a jégcsapok.</p>
               <p>A jámbor ujoncznak rossz volt ez a helyzet, rossz a hideglelés, a mit a sebtől
                  kapott, rossz a szük eledel, a haldoklók éjjeli nyögése, a kinos műtétel, és a
                  mindennél rosszabb orvosság.</p>
               <p>Nem akarta az orvosságot venni, soha sem szerette ő azt. Nem való az
                  katonának.</p>
               <p>Egy jó öreg orvos mégis rábeszélte, hogy vegye be, a mit rendelt neki, a mig ez
                  elszánta rá magát.</p>
               <p>Jóska mellett feküdt egy maródi baka, a kinek az volt a baja, hogy megvesszőzték;
                  az orvos annak is rendelt valami vastag irt, a mivel a hátát bekenjék.</p>
               <p>Az ostoba orvossegéd, hogy az ördögök tilolják meg, összetévesztette a két
                  orvosságot; a baka hátát bekente a decoctummal; szegény Jóskával meg megitatta a
                  másik hátára kenendő valamit, a mitől ez azután igazán olyan rosszul lett, hogy
                  többé meg sem tudott mozdulni.</p>
               <p>Néhány nap mulva új főorvos vette keze alá a betegeket. Mikor Simonyira került a
                  sor, keresztet vetett rá:</p>
               <p>- Nem kell ennek több orvosság. Holnap el lehet temetni.</p>
               <p>Jóska hallotta, hogy mit beszélnek róla s boszankodott rajta.</p>
               <p>Alig fordítottak neki hátat az orvosok, fölkelt, felöltözött, a tarsolyában talált
                  egy darab száraz kenyeret, azt megette s azután kiült a napra.</p>
               <p>- Majd meglátom én, hogy meghalok-e, ha nem akarom?</p>
               <p>Harmadnapra semmi baja sem volt, csak az a hosszú vágás ott a homlokán végig, a mi
                  még jobban illett neki.</p>
               <p>De ne is közelített légyen hozzá többet orvos, mert ha le kellett neki feküdnie
                  valami baj miatt, mindig maga mellé tette az ágyba a baltáját s megesküdött, hogy
                  ha valaki azzal a szóval jön hozzá, hogy «mutassa a nyelvét», majd megmutatja ő
                  annak a tulajdon fülét.</p>
               
            </div>
            <div type="chapter">
               <head>IV. AZ ELSŐ ÉRDEMREND.</head>
               <p>A törökök elpihentek. Azt mondták a magyarnak: «kend is jó katona, én is jó
                  katona; - ne bántsuk egymást». Ezek helyett támadt veszedelem nagy
                  Francziaországból, a honnan szokott jönni minden egyéb divat.</p>
               <p>Ekkor az volt a módi, hogy az emberek beverjék egymásnak a fejét.</p>
               <p>Simonyi már ekkor nagyravitte dolgát; vicekáplárrá lett, Metz és Thionville
                  városok között tizenhat legénynyel állt az előörsön.</p>
               <p>Egyszer lát messziről szembe közeledni hatvan kék ruhás huszárt, szép tollas
                  kokárdákkal, piros zsinóros övekkel.</p>
               <p>Gondolta magában, a ki egyszer huszár, az nem lehet más mint magyar; arra nem is
                  gondolt, hogy más nemzetnek is van annyi embersége, hogy a legvitézebb embereit
                  kiválogatja s magyarnak öltözteti. Messziről is kiáltott már rájok:</p>
               <p>- Pálinkás jó reggelt pajtás uraimék! Hát honnan és hová?</p>
               <p>Erre a francziák, a kik máskülönben udvarias népek, olyan illetlenül feleltek,
                  hogy lovaik fejére lehajolva, kurta karabélyaikból rálőttek egyszerre Simonyi
                  vitézeire.</p>
               <p>- Ejnye ilyenatta! - kiáltott a vicekáplár, - ez-e az emberség? Rajta magyar!</p>
               <p>Azzal nekivágott tizenhat emberével a franczia szakasznak, ki-ki választott belőle
                  magának egyet; Simonyi magát az ellenfél kapitányát: nem kérdezve: illik-e, nem
                  illik-e, egy vicekáplárnak egy kapitánynyal verekedni? s minden vivási tudomány
                  ellenére az első vágással úgy leüté a lóról, hogy az föl sem kivánkozott többet.
                  Vezérük elestén az ujoncz francziák szanaszét futottak. Hasztalan kiabált utánuk
                  Simonyi, hogy maradjanak még egy kicsit, eztán jön a java; nem akarták
                  megérteni.</p>
               <p>Mire a magyar huszárság zöme odaért a lármára, Simonyi előörsi csapatja már vissza
                  is tért, tizenhárom elfogott lovat czepelve gazdástul.</p>
               <p>E kis tréfa után felhivatták Simonyit a tábornokok, a nagy ősz vitézek, azokkal az
                  arany hajtókás molnárszin kabátokkal, odamentek a piruló legényhez, megveregették
                  a vállait, halkan mondogatták egymásnak: «derék fiu, bátor ficzkó; ha valami adja
                  elő magát, a hová merész szív kell, ezt kell küldeni.»</p>
               <p>És Simonyi jól lelkébe vette mind azt, a mit hallott. - - Utoljára pedig maga az
                  ezred tábornoka tüzé fel mellére a vitézség ezüst érdempénzét; azt mondva neki,
                  hogy szerezzen hozzá többet is.</p>
               <p>Ha mondta, nem is rosszul mondta.</p>
               
            </div>
            <div type="chapter">
               <head>V. HUSZÁRTRÉFA.</head>
               <p>A ki valaha látott tekeasztalt (billiárdot), sokszor tapasztalhatá, hogy mikor két
                  golyó összeütődik, az egyik jobbra, a másik balra szalad s egyik sem fut a másik
                  után. Nevezik ezt kávéházi nyelven rekuzénak.</p>
               <p>Még többször fordul elő a háborúban az ilyen rekuzé. Két tábor nagy sietséggel tör
                  egymásra, megütköznek s akkor látják, hogy «jaj» a másik is erős ám s ütközet után
                  egyik jobbra, másik balra szalad vissza, a honnan jött.</p>
               <p>Egyszer a többek között Melas osztrák tábornok is visszafordult a francziák előtt,
                  azok pedig ő tőle fordultak vissza és mind a kettő azt hitte, hogy a másik üldözi
                  őt.</p>
               <p>Melasnak mégis volt annyi esze, hogy meg akarta tudni, vajjon jönnek-e utána s két
                  svadron lovasságot akart kémszemléletre küldeni Homburg felé.</p>
               <p>Ugyan minek az? mondták neki, elég lesz oda Simonyi tizenhat emberével, meg tudja
                  ő a dolgokat emberül.</p>
               <p>Úgy lett. Simonyi káplár megkapta a parancsot, éjszaka rögtön megindult, nyugodt
                  lélekkel pipára gyujtott s ballagott szépen az országuton.</p>
               <p>Akkora volt a köd, hogy a hátul jövők már nem látták az elülmenőket s csak a
                  beszélgetésből tudták, hogy együtt vannak.</p>
               <p>Egyszer Simonyi lát maga előtt valami tarkát a ködön keresztül. Nézi: mi lehet az?
                  egy csoport franczia vértes lovag; rezes sisakjaikról, lelógó lófarkas bojtjaikról
                  megismerte őket.</p>
               <p>Azok csak ballagtak nyugodt lélekkel előttük, nem gyanítva semmi rosszat s hátra
                  sem tekintve.</p>
               <p>Simonyi megörült e jó tréfának. Csendesen kihúzta kardját, inte társainak, hogy
                  figyeljenek s azzal egyszerre elordíták magukat:</p>
               <p>- Rajta magyar, rajta! - s kézbe a kardot, sarkantyúba a paripát, neki a
                  francziáknak.</p>
               <p>Azok a jámborok el nem tudták vélni: égből cseppent ide, vagy a tűzokádó vetette
                  ezt az ádáz csoportot; nem vették tréfára, nyargaltak be a városba; utánuk
                  Simonyi, ütve vágva őket hátul, csak úgy kongott a rézsisak a huszárkardoktul.</p>
               <p>Homburg városában tizenkétezernyi franczia tanyázott, a visszavonuló sereg
                  utóhada, melynek vezérei, tudva azt, hogy Melas is visszafelé vonul, átadták
                  magukat az édes nyugalomnak, az utczákon összerakott szuronyos fegyverek álltak, a
                  téreken leszerszámozott ágyúk, lenyergelt lovak, a tisztek a paplanos ágyakban, a
                  katonák a padláson aludtak szép csendességgel; a mikor rohan be a kapun az
                  üldözött vértes csoport, ordítva veszettül, hogy itt van az ellenség!</p>
               <p>A tizenhat huszár mindenütt nyomukban; a vértesek végig nyargaltak a hosszú
                  főutczán, a huszárok oda is utánuk; be a piacz közepére, ott összefogtak vagy
                  ötven kipányvázott lovat, felkutattak nehány podgyászos szekeret, futó tiszturak
                  óráit elszedték s lekaszabolták, a ki ellenállott.</p>
               <p>Az egész városban fenékkel fordult fel minden jó rend. Az alvó katonák ugráltak ki
                  az ágyból, az őrök lövöldöztek, rendetlen csapatok futottak egymással szemközt;
                  elszabadult lovak iramodtak a zürzavar közé; trombita harsogott, lármadob pörgött
                  s összevissza kiabálás hangzott minden utczán.</p>
               <p>Simonyi ekkor vette észre magát, hogy be csak lehetett jönni, de jó volna már most
                  ki is jutni a városból.</p>
               <p>- Már most tisztuljunk innen legények.</p>
               <p>Azzal kiki három elfogott paripát a lova fejéhez kötve, a kis csapat elkezdett
                  ismét visszafelé a kapunak tartani, mielőtt a jó franczia szemeiből kimenne az
                  álom.</p>
               <p>A mint így nyargalnának kifelé a felriasztott városból, egyszer csak egy
                  utczaszögletnél szemközt kanyarodik rájuk egy csapat (ki tudná mennyi) franczia
                  lovasság.</p>
               <p>- No most, káplár uram, itt hagyjuk a fogunkat! - szólt egyik közlegény.</p>
               <p>- Ejnye, dehogy hagyjuk! - kiált rá a másik - levágjuk őket mind!</p>
               <p>Szűk is volt az utcza, egyszerre valamennyi franczia nem jöhetett a csatába, a
                  huszároknak meg nagyon sürgetős volt a dolguk, nem értek rá megvárni, mig azok
                  mind eljönnek, kiki vágott jobbra, balra, a míg embert látott maga előtt. Simonyi
                  és kis csapatja minden zsákmányával együtt keresztülvágta magát, azzal ki a kapun!
                  A sorompó le volt bocsátva előttük; azt mindenestül átugratták, olyan szépen, mint
                  akár a műlovasok s mikor egyszer kívül voltak, üthették aztán bottal a
                  nyomukat.</p>
               <p>Sokáig hire volt aztán a homburgi riadalnak, hol egy huszárkáplár tizenheted
                  magával a város közepén verekedett az ellenség tábora közt.</p>
               <p>Ha huszár nem tette volna, sok ember azt mondaná rá: «régen volt, talán nem is
                  igaz».</p>
               <p>Pedig bizony megtörtént az.</p>
               
            </div>
            <div type="chapter">
               <head>VI. A SZÜRKE LÓ ÉS LOVAGJA.</head>
               <p>Alig került fordult az év, már az egész táborozás helyén, a Rajna vizétől a cseh
                  határhegyekig, hire volt a szürke lónak és a lovasnak, a ki rajta szokott
                  ülni.</p>
               <p>Némely tábornagy nevét nem tanulták meg oly hamar, mint Simonyiét s innen is, túl
                  is száz meg száz csoda adomát tudtak felőle regélni, jóbarátok úgy mint
                  ellenség.</p>
               <p>Hogy fogta el tizenhat huszárjával a Zweibrücki herczeg kastélyában pusztító 20
                  francziát tisztestől együtt? hogy vigadott a trieri dáridóban az uri
                  kisasszonyokkal, hogy húzta fel a legszebb leány ujjára legszebb gyémántos
                  gyűrűjét, hány csókot is kapott érte?örömében megivott rá huszonnégy csésze
                  feketekávét. Más halandót a guta ütött volna meg bele, neki semmi baja sem
                  lett.</p>
               <p>Aztán szörnyűködve emlegették a francziák oda át, hogyan vágta térdben ketté egy
                  harczosuk lábát, bizonyosan fejszével szokott hadakozni. Hogy köszöntött be egy
                  éjjel a zürchi plébánoshoz, kinél négy franczia tiszt volt szálláson, ott vacsorát
                  főzetett magának, legényeinek s együtt vacsorálva a holtra ijedt francziákkal,
                  aztán szabadon bocsátá őket. Máskor ismét, hogy bújt be lovával együtt a zürchi
                  bástya alatt kifolyó Mózel vize boltozatos alagútján s míg Melas tábornok a bezárt
                  kapukat ostromolta, ő lóháton nyitott be a legszebb palotába s felnyargalva a
                  lépcsőn, bekiáltott: «ki van ide haza?» A rémszóra három szép teremtés, három
                  urikisasszony rohant ki eléje a tükrös szobákból, s rémülve borultak lábaihoz,
                  kegyelmet kérve öreg atyjuk számára, s aranynyal kinálva a rémületes hőst. Nem
                  vett ő aranyat ilyen szép kezekből, de igen egy pár csókot a maga számára s egy
                  ital bort vitéz társainak s békén hagyta a siró delnőket.</p>
               <p>Mikor a tábornagyok valami bizonyosat akartak megtudni az ellenség hadállása
                  felől, csak Simonyinak szóltak, hogy menjen ki, fogjon nekik egy francziát. Menten
                  hozott nekik egyet a mezőről. A rút deczemberi időben farkasszemet nézett
                  egymással a két ellenség, nappal mindig a kéz a kantárszáron, a fölnyergelt paripa
                  mellett, éjjel mindig a nyeregben, a kéz a karabinon.</p>
               <p>Éjjel is volt, köd is volt, az ember nem látta, nem ismerte egymást. Minden ló
                  szürke volt ezuttal, mert belepte a dér.</p>
               <p>Simonyi előörsön állt három emberével, ötven lépésnyi távolban tőle a szakasz,
                  azon túl az egész svadron. Egyszer csak jön a felváltó őrjárat három embere,
                  szépen szemközt állnak és kérdezik:</p>
               <p>- Qui vive?</p>
               <p>- Nem jó helyen jártok, pajtás, szól nekik Simonyi, ez a mi táborunk: amarra van a
                  tietek.</p>
               <p>A jámbor francziák ekkor vették észre, hogy a nagy ködben az ellenfél előörsét
                  jöttek felváltani.</p>
               <p>- Megálljatok, szólt Simonyi francziául, majd haza vezetlek, hogy el ne tévedjetek
                  megint.</p>
               <p>S azzal szép csendesen elvezette őket a túlsó őrállásokhoz: ő tudta jól a ködben
                  is a járást, ott egyet ittak egymás kulacsából s elváltak kezet szorítva.</p>
               <p>A franczia tiszt megigérte, hogy majd holnap reggel, mikor mind a ketten
                  szolgálaton kivül lesznek, eljön egy kis találkozóra. Simonyi igérte, hogy ott
                  lesz.</p>
               <p>Reggelre szépen feltisztult a nagy köd, a franczia kilovagolt a két táborvonal
                  közé s átkiáltott, hogy hol van a szürke lovas?</p>
               <p>- Itt vagyok! - kiálta Simonyi, s kiugratott a kérdező elé.</p>
               <p>A két bajnok ott a két sereg szeme láttára összecsapott egy szál karddal. Simonyi
                  félrevágta a franczia egyenes spádéját s olyat ütött a sisakjára, hogy az ember,
                  sisak és nyereg egyszerre lehullt a lóról. Most azonban a franczia gyalog rohant
                  Simonyinak: két vágás egy pillanatban! Simonyi a bal karjára kapott sebet; a
                  franczia holtan terült el a havas mezőn.</p>
               <p>A szürke lovasról ilyen mondákat beszéltek. Egész hősköltemény volna, ha azt
                  összeszedné valaki, a mit a hír akkor beszélt róla; érczerős karjáról, bátor, hős
                  szivéről, nemes lelkéről a védtelenek iránt s nagy szerencséjéről minden férfi
                  ellen, minden asszony ellen.</p>
               <p>Amott félelemmel, itten szerelemmel gondolt rá mindenki, a ki egyszer a szürke
                  lovas villámló szemeibe nézett.</p>
               
            </div>
            <div type="chapter">
               <head>VII. A GARDA-TÓ MELLETTI HŐSTETT.</head>
               <p>Bajnokunk eddigelé csak apró csetepatékban, portyázó kósza járatokban tünteté ki
                  magát. A merre ő járt, valami derekas ütközetre nem igen került a dolog.</p>
               <p>Aztán meg a derekas ütközetekben sem igen sok dicsőség termett az innenső félen; a
                  mint tudjuk, az a gonosz Napoleon nagyon csunyául bánt mindenütt a hadvezérekkel,
                  akármilyen jók voltak is ezeknek a katonáik.</p>
               <p>A franczia nadrágtalan sereg előtt, bizony szégyen megvallani - majd olyan gyorsan
                  utaztak medvebőrös gránátosaink, mintha vasuton szállították volna őket. Hiába, a
                  tudomány, a lángész több, mint akármi erő a világon.</p>
               <p>Egyszer Napoleon az olasz havasok alatt oly véletlen csapott Wurmser táborára,
                  hogy annak megállni sem maradt ideje. Futottunk, a merre láttunk, Mántováig meg
                  sem álltunk.</p>
               <p>Egy része a hadseregnek, melyet Gozdanovics tábornagy vezényelt, a Garda-tónak lőn
                  szorítva s a dühös rohamban nemcsak a csatarendet, de harmincz ágyuját is
                  elveszté.</p>
               <p>A francziák egyszerre nekifordíták az elfogott ágyúkat az összezavart tömegben
                  menekvő hadseregnek s elkezdték azt saját ágyúinkkal borzasztón lövetni.</p>
               <p>Az üldözött seregben mindenki elveszté a fejét, gyalogok, lovasok egymást gázolták
                  el, nem hallgatott senki többé vezényszóra; elhányták fegyvereiket s a rémes
                  ordítás közé egyre bőgött az elfogott harmincz ágyú halálos itélete, sötét
                  golyóival egész véres utczákat seperve a bomlott tömeg között.</p>
               <p>E rémes csatában csak egy kisded lovagcsapat látszott még küzdeni az ellenség
                  győzelmes hadsorai között, egy fiatal hadnagy vezérlete mellett.</p>
               <p>E hadnagy volt Simonyi.</p>
               <p>A maroknyi huszárság keresztülvágta magát az őket mindenütt körülözönlő franczia
                  gyalogság közül s bizton fölmenekült egy dombra az országút mellett.</p>
               <p>Itt megállítá pár százra menő kis dandárát Simonyi s visszatekintett a csata
                  helyére.</p>
               <p>Látta, mint szórja a halált a harmincz tulajdon ágyú a rokon hadseregre, látta,
                  hogy az egész hadnak ott kell elveszni és nem mentheti azt meg senki.</p>
               <p>Ekkor egy merész gondolat támadt szivében. Sokkal merészebb, minthogy az észtől
                  tanácsot lehetett volna kérni, ha kivihető-e az vagy sem?</p>
               <p>- Vissza vitézek. Vegyük el az ellenségtől ágyúinkat!</p>
               <p>Egy percz mulva hosszú sorban elosztva kisded csapatját, mint a sebes áradat
                  fordult vissza a dombtetőről a győzelmes ellenségre s kétségbeesett viadallal útat
                  tört magának az ágyúkig az eléje meredő szuronyerdőn keresztül; ott egy pillanat
                  alatt leapríták az ellenség tüzéreit, lovakat fogtak a megmentett ágyúk elé, s
                  elkezdtek velök vágtatni kifelé.</p>
               <p>Simonyi hirtelen két podgyászos szekeret fordíttatott fel az úton, s két ágyút
                  megtöltetve, utat lövetett menekvő csapatjai előtt, míg két felől halálra elszánt
                  huszárjai harczoltak az ágyúk mellett, hogy a mindenünnen rohanó harczi népek árja
                  el ne borithassa őket.</p>
               <p>Egy forró küzdelmes óra után meg volt mentve minden ágyú, meg a vesztének indult
                  hadsereg; az egész tábori podgyász: és meg volt mentve a magyar név dicsősége.</p>
               <p>A jelen volt tábornokok bizonyságlevelet adtak a magyar vitéznek e
                  hihetetlenséggel határos hőstette felől, melyben nehány századmagával az egész
                  diadalt kicsikarta a győztes ellen kezéből, melyet elolvasva, bátran az a kérdés
                  támadhat bennünk, hogy hát a többiek miért nem segítettek nekik?</p>
               <p>Hanem hiszen azok nem voltak huszárok.</p>
               
            </div>
            <div type="chapter">
               <head>VIII. VISSZAADOTT LECZKE.</head>
               <p>Később, az 1800-ik évben az itt tanult leczkét javított kiadásban adta vissza
                  Simonyi a francziáknak, mert a mint azok egyszer véletlenül megkerülve Gyulay
                  hadtestét, azt a főhadseregtől el akarták szakítani, ő maga hirtelen hírt nem
                  adhatva a fenyegetett tábornoknak, lesbe vonult egy erdő mellett, s midőn a
                  franczia hadtest gyanútlanul elvonult előtte, hirtelen megtámadta annak
                  utócsapatjait, elvett két ágyút tőlük s azokból dühösen kezdett el lövöldöztetni
                  rájok.</p>
               <p>Az ellenség a váratlan ágyúzásra zavarba jött s késledezett, míg Gyulay megtudá
                  róla a veszélyt s idején csatlakozott a főhadsereghez.</p>
               <p>Mire aztán az ellenség eszére tért, már akkorra Simonyi árkon-bokron túl volt
                  vitéz huszárjaival, az elfogott ágyúkkal s minden keze ügyébe akadt emberrel és
                  lóval.</p>
               <p>Ugyanez év nyarán Ulmenhain alatt a franczia vörös huszárokkal volt egy
                  leghiresebb csatája, hol egy több óráig tartott lovassági ütközetben ötszöri újra
                  kezdett harczczal visszafoglalta hadteste táborszereit s akkor visszacsapva az
                  ellenségre, elvette minden ágyúját és 150 lőporos szekerét.</p>
               <p>Néhány nap mulva új munka várt a fáradhatlan hősre. A mi seregünk Neuburgnál a
                  Duna mellett áthuzódott a fel nem tartható ellenség elől. Egy kis csapat maradt
                  hátul, melynek a visszavonulást kellett fedeznie. Az ellenség legvitézebb
                  gyalogsága a hirhedett gránátosok, kik közt szolgált a históriai nevű Auvergnei
                  Latour, egykor tábornok a királyság alatt, a köztársaságban közkatona, ki semmi
                  más czimet nem fogadott el, mint: «a francziák első gránátosa».</p>
               <p>A védsereg már-már elhanyatlott a francziák dühe alatt, mikor megjelent
                  Simonyi.</p>
               <p>Egy percz alatt megfordult a csata, az üldözőkből üldözöttek váltak, a szép
                  gránátos seregnek szine java elhullt s a menekvő hadtest bizton vonulhatott át a
                  Dunán.</p>
               <p>E csatában esett el Simonyinak legkedvesebb testvéröcscse, ki ekkor már hirhedett
                  bátyja alatt mint hadapród szolgált. József nem birta őt a végzetes golyótól
                  megőrizni, mely életét kioltá; s alig maradt rá ideje, hogy holttestét megmentse a
                  csataviadal zivatarából.</p>
               <p>De elesett a francziák legjobb vitéze is, az első gránátos, Auvergnei Latour.
                  Drágán volt megfizetve Simonyi vesztesége.</p>
               <p>E harczok után nyeré Simonyi József a Mária Terézia-rend arany keresztjét; és
                  nemsokára századossá neveztetett ki.</p>
               
            </div>
            <div type="chapter">
               <head>IX. A HŐS MINT DIPLOMATA.</head>
               <p>Öt évig tartott a béke. Simonyi ez alatt pihent szomorkodva a nagy nyugalomban.
                  Tanult festegetni, nyelveket tanult, regényeket olvasott; elővette, a mit tanult a
                  furulyán. De mind nem töltötte ez be az ő lelkét. Mert bár mindenütt igen jó
                  szívvel fogadták urak és asszonyságok, s bár a stuttgardi udvari dáridóban azon
                  rendkivüli szerencse érte, hogy a vestpháli királynéval tánczolhatta a skót
                  tánczot (écossaise), csak jobban tetszett neki az olyan mulatság, a hol rosszul
                  fogadják az embert s lőporral fűtik a tánczvigalom terét.</p>
               <p>Végre valahára kitört a háború; mint valami rosszul gyógyított belső nyavalya,
                  melyet csak elfojtottak a hanyag orvosok, újult méreggel ütött ki a harczok
                  fekélye Európa testén.</p>
               <p>Napoleon újra győzött az ulmi nagy ütközetben s Simonyinak ismét az a sors jutott,
                  hogy ütközet után keresse a babérokat, a melyet ott nem lelhetett.</p>
               <p>A franczia fő hadvezér egyenesen Bécsnek tartott, elhagyva a szétvert apróbb
                  hadtesteket, miket elterelni utócsapatainak volt dolga.</p>
               <p>A többiektől elvágott két lovasezred sok bujdosás között igyekezett a porosz
                  határszél mellett Csehországba menekülni.</p>
               <p>Burkusország semleges föld vala akkor, melyre sem az egyik, sem a másik harczoló
                  félnek nem volt szabad a lábát betenni.</p>
               <p>Az egész német föld pedig, a hol járni volt szabad, tele franczia csapatokkal. A
                  két ezredes látva, hogy egy csoportban keresztül nem hatolhatnak mindenestől,
                  feloszták kis seregüket apróbb nagyobb csapatokra, a vezetők eszére és kardjára
                  bízva, hogy mint tudnak kigázolni a hinárból?</p>
               <p>Közös találkozóul a cseh Éger városát határozták egymás között.</p>
               <p>Így jutott Simonyi kezére is néhány száz ember, a ki természetesen nem állhatta
                  meg, hogy ebben a nagy halálos szorongattatásban valami jó zsiros prédát ne fogjon
                  magának a francziák közül, a miben most ugyan volt módja, mert körös-körül volt
                  francziával.</p>
               <p>Úgy okoskodott tudniillik, hogy miután neki azokat a rábizott katonákat nem csak
                  épségben kell haza vinni, de egyúttal az éhhaláltól is megőrizni: neki pedig az
                  ilyen vállalathoz szűk volt az erszénye, tehát természetesen megint a francziák
                  pénztárát kellett igénybe vennie.</p>
               <p>El is csipett az országút közepén egy egész biztonsággal utazó tábori
                  gyógyszertárt, minden hozzá való kórházi készletekkel egyben, valamint a hadi
                  pénztárral, de a miben, fájdalom, nem volt több 240 aranynál.</p>
               <p>- Ez már átkozott kevés! sóhajtának a katonák. A többi meg csupa orvosság volt,
                  meg paplan és sebészi műszerek.</p>
               <p>- Sebaj! mondá rá Simonyi. Eladjuk ezt a sok czókmókot a legközelebbi városban s
                  lesz belőle pénzünk elég.</p>
               <p>- Legközelebbi városban? mondának a többi tisztek; de hogy megyünk oda, mikor az
                  már semleges föld.</p>
               <p>- Hát ha semleges víz volna, nem mennék-e bele, ha nagyon szorítnak? Azt csak nem
                  kivánhatja senki, hogy annyi derék legényt összeapríttassak, azt pedig még nem
                  tanácsolta nekem senki, hogy adjam meg magamat. Majd együgyünek teszszük magunkat,
                  azt mondjuk, nem tudtuk, merre járunk, s csodálkozunk rajta, hogy úgy
                  eltévedtünk.</p>
               <p>Azzal felültette huszárait az elfogott szekerekre s neki egyenesen a porosz
                  határszélnek.</p>
               <p>Dungelsbühl városát érték legközelebb ottan, a mint annak kapujához közelítenek,
                  kijön eléjük egy derék, köpczös huszárőrmester az Anspach ezredtől, hosszú nagy
                  bajuszszal, jól táplált kerek hasával s útját állja mérges tekintettel a betörő
                  hadnak.</p>
               <p>-Óvást teszek a király nevében. Ez itt burkus határ, hova fegyveres csapatnak
                  bejönni nem szabad.</p>
               <p>Simonyi tréfásan felelt neki vissza:</p>
               <p>- De jó húsban van az őrmester úr.</p>
               <p>- Az én királyomnál jó dolga van a katonának.</p>
               <p>- Nem sokat járt kegyelmed az ellenség előtt?</p>
               <p>- Én itthon védem az országot.</p>
               <p>- Hát ezt a szép paripát nem fogadná-e el tőlem ajándékba?</p>
               <p>- No azt már el.</p>
               <p>És azzal mit tehetett egyebet a derék őrmester, mint hogy engedje az üldözött
                  csapatkát békében bevonulni a városba, de meghagyta nekik, hogy onnan aztán
                  mindjárt takarodjanak.</p>
               <p>Hiszen maguk is azt akarták. Hátuk mögött már látszottak a porfellegek, miket a
                  mindenünnen közelgő franczia csapatok vertek.</p>
               <p>Meg sem álltak a városban, hanem egyhuzomban benyargaltak Feuchtwangen városig,
                  mely már háromórányira esik a határon belül.</p>
               <p>Itt azután csendes bátorságban leszálltak a lóról, bekvártélyozták magukat s mint
                  a kinek a szénája legjobb rendben van, olyan lakomát csaptak, hogy hét országra
                  szólott. Még ananászos puncsot is ittak.</p>
               <p>Mikor legvigabban töltött este után mámorosan lefeküdt mindenki, a mi bizony jól
                  eshetett hat napi lovaglás, koplalás, verekedés s egyéb viszontagságok után, éjfél
                  tájon csak koczogtatnak ám Simonyi szobáján, s a mint kinyitja, ime két csodálatos
                  alak áll előtte hosszú fekete selyem haczukában, nagy hajporos parókákkal, széles
                  fehér ingbodorral kezeiken s nyakuk körül s rettenetesen ünnepélyes
                  ábrázatokkal.</p>
               <p>Mondják neki, hogy ők Anspach város követei s kérdik tőle a király nevében, hogy
                  mi módon merészelt minden nemzetközi szerződés, fennálló diplomatiai szabályok és
                  világos garantiák ellenére olyan földre belépni, a mely semlegessé van téve, a
                  mely nem tart sem Péterrel, sem Pállal, még pedig egész fegyveres sereggel
                  együtt?</p>
               <p>Simonyi sok puncsot ivott és álmos volt. Hallotta, hogy a király nevében beszélnek
                  hozzá, s azt felelte a derék követeknek, hogy majd írni fog ő rögtön ő
                  felségének.</p>
               <p>Azzal tintát, tollat, papirost kért s írt valami ilyesformát.</p>
               <p>«Felséges uram király. Ezerszer bocsánatot kérek, hogy olyan vakmerő voltam,
                  miszerint engedelemkérés nélkül bátorkodtam felséged országába bejönni; de nem
                  értem rá, mert nagyon szorítottak. Reménylem, miszerint felséged átlátja,
                  miszerint nem engedhettem derék huszárjaimat az ellenség által felfalatni s
                  kegyelmesen megbocsát e merészségemért. Én pedig igérem, hogy a legnagyobb
                  sietséggel megyek kifelé, a merre mehetek és nem teszek felséged országában semmi
                  kárt. Felségednek térdet, fejét hajtó szolgája stb.»</p>
               <p>A levelet lepecsételte, ráírta a czímet: «ő felségének a porosz királynak, saját
                  kezibe, legnagyobb hódolattal», s átadta azt a követ uraknak.</p>
               <p>Azzal lefeküdt és aludt tovább.</p>
               <p>Reggel aztán fölébredvén, kezdett homályosan emlékezni olyasmire, mintha álmában
                  két puderes és karmantyús hivatalos úr állt volna előtte, a kiktől ő felségének, a
                  porosz királynak, valami levelet küldött.</p>
               <p>Kapta-e ő felsége, vagy sem ezt a levelet? az már nincs megirva, ha kapta, jót
                  nevethetett rajta. Annyi bizonyos, hogy Simonyi lovastól, szekerestől végig ment a
                  porosz birodalmon a legnagyobb bátorsággal, minden nemzetközi szerződés, garantiák
                  és diplomatiai nóták daczára, sőt Feuchtwangen városában még vásárt is ütött a
                  francziáktól elvett tábori szerekkel, a holott is az összecsődült zsidóság
                  huszezer forintért vásárlott össze holmit a kótyavetyén tőle. Ezzel fizette
                  katonáit egész Csehországig; a hol a rendelt helyen egész épségben megérkezett,
                  mindenki bámulatára csak egy katonája sem hiányozván a rábizottakból. A nemes hir
                  megvolt régen, csak a nemes czím hiányzott. Ez évben ezt is megkapta Simonyi a
                  császártól: a báró czímet e fennen hangzó előnévvel «Vitézvári».</p>
               <p>Az adománylevélben elősorolt érdemek tíz embernek is elegek volnának, hogy
                  czímerének eredetét büszkén emlegesse róluk; s ha fölér minden diadalmas harcz
                  egy-egy ősapával, vitézvári Simonyi Józsefnek nagyobb családfája lenne abból a
                  normandi grófokénál, a kik pedig, mint tudva van, már az özönviz idejében is
                  grófok voltak.</p>
               
            </div>
            <div type="chapter">
               <head>X. AZ ÚJ HORATIUS COCLES.</head>
               <p>A wagrami csatatéren a mi hősünk is jelen volt.</p>
               <p>Julius 6-ik napján négyszáz ágyú mennydörgése hirdeté, hogy a föld urai egymással
                  vitáznak. Az osztrák hadsereg balszárnya, melyet Rosenberg herczeg vezényelt, nem
                  birta kiállni a francziák tüzét, Noszticz lovas dandára cserben hagyta az ágyúkat,
                  a franczia gránátosok elfoglalták a dombokat, mik a csatatéren uralgtak, az
                  ütközet el volt vesztve.</p>
               <p>Simonyi hasztalan követte el minden csodatételeit a személyes bátorságnak,
                  hasztalan veté magát a tóduló ellenség közepébe, hasztalan vágta magát keresztül
                  kasul az ellenség lovasságán; a megírt balsorsot nem fordíthatá el.</p>
               <p>Most is visszavert háromszoros erejű hadcsapatokat, most is küzdött egyszerre
                  gyalog és lovas had ellen, összegyüjté a futó hadakat s visszavitte őket a
                  harczba, visszafoglalt elvesztett ágyúkat s újra felállíttatá; nyargalt a
                  golyózápor közepett csapatjával, a hol nagynak látta a veszélyt, a bomlást.</p>
               <p>Mind hasztalan.</p>
               <p>A sereg legbátrabb vezérei, a kik elül mentek a harczba, egymásután hullottak el.
                  Szemeláttára esett el Vécsey és Nordmann, a sereg legnagyobb hősei a neusideli
                  dombon, csaknem ugyanazon a helyen, a saját jó huszáraiból háromszázan feküdtek a
                  csatamezőn, hős halállal halva.</p>
               <p>Mind hasztalan.</p>
               <p>A wagrami csata napja nem minekünk virradt s az ott kifolyott vér drága - drága
                  veszteség volt. A vesztett csata után a vert sereg sietve huzódott vissza.</p>
               <p>Simonyi már ekkor őrnagy volt; - háborúban gyorsan halad, a ki vitéz; - az egész
                  zászlóaljat ő vezette.</p>
               <p>A fővezér ismerte őt jól s azt a parancsot adta neki, hogy saját huszárjai mellé
                  egy zászlóalj gyalogot s egy század hidászt véve, hat ágyúval álljon meg a Toja
                  partján s a főutat összekötő hidat védelmezze a francziák ellen addig, a míg
                  lehet.</p>
               <p>«A míg lehet!»</p>
               <p>Egy olyan furcsa határidő, a minek közelebb vagy távolabb esése egyenesen attól
                  függ, a kinek mondva van.</p>
               <p>Gyönge szivü ember hamar átlátja, hogy már «lehetlen!» a merészebb pedig tovább
                  ismeri a lehetőséget.</p>
               <p>Simonyi felállíttatá ágyúit a part bokrai közt. Elosztá apró csapatokra
                  gyalogságát s kiállítá előörseit, úgy várta az ellenséget.</p>
               <p>10-kén reggel jelentik portyázói, hogy roppant hadtömegek vannak közeledőben
                  mindenfelől.</p>
               <p>Davoust tábornagy jött harminczezer emberrel.</p>
               <p>A lehetetlenség közeledett, de még nem volt jelen.</p>
               <p>Simonyi meghagyá a pattantyúsoknak, hogy minden megpihenés nélkül kezdjenek el
                  ágyúzni, van lőszer elég; a gyalogság tüzeljen a bokrok közül mentül gyorsabban az
                  ellenségre.</p>
               <p>A szakadatlan ágyúzás arra a hitre kényszeríté a franczia tábornagyot, hogy itt
                  erős hadtest áll előtte, mely szabályszerű hadállást foglalva, csatát ajánl.</p>
               <p>E miatt a helyett, hogy egy hadoszloppal rögtön rohamot intézett volna a hid
                  ellen, elébb hadrendbe állítá seregét, hogy rendes hadszerű ütközettel támadjon
                  elleneire.</p>
               <p>A szomszédban tanyázó szárnyvezér Rosemberg a szakadatlan ágyúzásra oda nyargal
                  Simonyihoz s kérdi tőle, hogy mit mivel itt?</p>
               <p>- Parancsom van a hidat addig védelmezni, a míg lehet; azt cselekszem.</p>
               <p>- Lehet-e még?</p>
               <p>- Még lehet.</p>
               <p>A franczia had délutáni két óráig állt fölállítva és rendezte magát Simonyi
                  ellenében, akkor egyszerre kibontakozott s dobpörgéssel, trombitarivallással jött
                  Simonyi állása ellen.</p>
               <p>Fröhlich tábornok a tulsó partról nyargal nagy sietve Simonyihoz és parancsolja
                  neki, hogy vonuljon hirtelen át, különben megeszik a francziák és siessen
                  csatlakozni az ő hadtestéhez.</p>
               <p>Simonyi előmutatta neki az ellenparancsot.</p>
               <p>- A fővezér parancsolá, hogy védjem a hidat, a míg lehet.</p>
               <p>- De már nem lehet! kiálta rá dühösen a tábornok.</p>
               <p>- Még mindig lehet, szólt Simonyi nyugodtan.</p>
               <p>A tábornok nem akart ott maradni s visszanyargalt.</p>
               <p>Simonyi akkor szépen összevoná a hidfő körül maroknyi seregét, egy ütegbe az
                  ágyúkat, s midőn rohamra jött az ellen, végigkartácsoltatá a hosszú
                  országutat.</p>
               <p>A tábornok újra sürgetően izen Simonyira, hogy hagyja el már a hidat, hisz azt
                  védni többé merőben lehetetlen.</p>
               <p>- Még most is lehet, szólt Simonyi nyugodtan, s azzal parancsot adott a
                  hidászoknak, hogy hirtelen rakják meg két felől a hidat előre elkészített
                  rőzsekötegekkel, mikbe lőporos csóvák voltak elrejtve.</p>
               <p>Még egy pár lövést tétetett az ágyúkból, akkor kerekeikre állíttatá s átküldte
                  azokat a hidon; míg az ágyúk bátorságban átvonultak, a gyalogság egy hatalmas
                  sortüzeléssel riasztá vissza a rohanó ellenséget, azzal ezeknek is parancsot adott
                  Simonyi, hogy nyugodt, csendes lépésben sétáljanak át a hidon; most egy vakmerő
                  roham még a huszárokkal egy tömegben és aztán tüzet a hidnak.</p>
               <p>A huszárok veszedelmes ordítással csaptak le a támadó franczia hadra, s a mint azt
                  egy perczre visszaverték, Simonyi intésére két felől lángba borult a hid.</p>
               <p>Már most rajta, jőjjön utánunk, a ki tud!</p>
               <p>A huszárság az égő hidon keresztül vágtatott vissza</p>
               <p>A paripák ágaskodtak a pattogó rőzsekötegek közt, miknek tüzét a fellobbanó
                  lőporcsóvák szemeik közé szórták; a karfák is lobogtak már s a palló izzadni
                  kezdett.</p>
               <p>Az égő hid közepén még egyszer megállt Simonyi az utána tóduló ellenséggel
                  szembeszállva, s mint az őskor emlegetett Horatius Coclese, a kétfelől lobogó
                  lángok között harczolva, föltartóztatá azt addig, míg háta mögött lángba borult az
                  egész hid; akkor az égő gerendákon keresztül ő volt az utolsó, a ki átnyargalt a
                  tulsó partra, s midőn tábornoka elé érkezett, mentéje, bajusza, szemöldöke
                  elperzselve, arcza lőportól feketén, diadalmasan mutatott az égő hidra háta
                  mögött.</p>
               <p>«Még most is lehet!»</p>
               <p>E hőstettel megmenté a vert sereg utóhadait, miknek idejük maradt az alatt Znaymig
                  visszahuzódtatni.</p>
               <p>A szomszéd faluban jó ebédre várták a vitézeket, de biz azoknak nem lehetett
                  leszállni a lóról, azért csak fölvették a nyeregbe a fazekakat, onnan falatoztak
                  kedvük szerint, az ellenség ágyúiból több gombócz hullott közéjük, mint mennyit a
                  fazékban hagytak.</p>
               <p>Ilyen hőstettekből készíték a hajdankor költői a hitregéket (mythologiát).</p>
               
            </div>
            <div type="chapter">
               <head>XI. HADSZERENCSE.</head>
               <p>Forgandó a hadi sors!</p>
               <p>Este úri dáridóban volt a hős, reggel kardcsattogás között. Ma szép lánykák
                  mosolyogtak szeme közé, holnap égő gránát pattogott szét feje fölött.</p>
               <p>Egyik éjszakát rohadt szalmán aludta át, mezitelen fekve, míg facsaró ruhái a
                  tűzön száradtak, a másikat azon pompás ágyban, melyben előttevaló éjjel Sándor
                  czár szunnyadott.</p>
               <p>Ma még a lovak is jó borokat ittak, holnap pedig drága volt az árokban talált víz.
                  Ma zsákmányról, előléptetésről ábrándozott a katona és holnap halványan aludta azt
                  az álmot, melyben nem álmodunk.</p>
               <p>A drezdai ütközet után nagy dolgok bizattak Simonyira.</p>
               <p>Drezdánál ismét megnyerte a csatát Napoleon, de Vandamme szeleskedése miatt nem
                  szedheté annak gyümölcsét; az előre rohant franczia tábornok seregét szétszórták a
                  visszaforduló üldözöttek s a kavargó csapatokból százával vette ki a dézsmát
                  Simonyi.</p>
               <p>Egyik órában őt fogták körül, másikban ő fogta el a francziákat.</p>
               <p>Dohna mezején egy egész hadoszlopot vezényelt Simonyi: huszárok, gyalogok, orosz
                  dzsidások és kozákok, ágyúkkal voltak kezére adva.</p>
               <p>Gyönyörű csata volt, mind a két résznek dicsőségére való.</p>
               <p>A hadszerencse jobbra-balra ingott. Simonyi már sokat vesztett s a francziák
                  keményen álltak helyükben.</p>
               <p>Ekkor Simonyi egy végső csapásra gyüjté össze embereit. Kiállt huszárjai élére,
                  miként hajdan szokott s nekivágtatott a franczia négyszögnek.</p>
               <p>Három roppant sorlövés dördült el azoktól, sok derék hadfi lefordult lováról, de a
                  jövő pillanatban keresztül volt törve a négyszög; a rohanó lovasság elborítá az
                  ellen csapatját, mint mikor a hegyi ár elborítja a kalászos mezőt s midőn vége
                  volt a harcznak, a franczia négyszög helyén egy domb látszott holttestekből,
                  melynek alján patakként folyt elő a vér.</p>
               <p>Midőn a hullákat széthordták onnan temetni, legalul találták meg a zászlót, melyet
                  minden jó katona holttestével fedezett be; ott hulltak el és bátran küzdve
                  honukért, harczoltak a végső lehelletig.</p>
               <p>Simonyi meghajtá a hulladomb előtt kardját tisztelettel.</p>
               <p>«Derék ellenség volt».</p>
               <p>E hirhedett viadalért a szent György vitézi rendjelét kapta Simonyi az orosz
                  czártól s az a nagy tisztelet érte, hogy parancsa alá rendelének egy orosz
                  tábornokot, Bagrationt, pedig ő csak alezredes volt s az a rendkivüli eset állt
                  be, hogy egy sokkal alsóbb tiszt osztá a vezérszót a felsőbb rangúnak, és ez
                  nyilván elismeré, hogy azokat teljesítenie becsületében áll.</p>
               
            </div>
            <div type="chapter">
               <head>XII. A BÁSKIROK.</head>
               <p>A francziák ellen küldött az orosz czár az ő jóvoltából mindenféle segítségre való
                  hadat; többek között, hogy minden tartománya képviselve legyen, még a jó
                  báskirokból is egy pár ezredet.</p>
               <p>Csinos kis had volt az! hosszú haczukájuk a sarkukat verte, nem is volt rajtuk más
                  öltözet egyéb.</p>
               <p>Még arczaik is mind olyan egyformák, apró szem, nagy pofa, előre ülő áll,
                  benyomott pisze orr, fakó, borzas szakáll; lobonczos üstökük hegyes birkabőr süveg
                  alá szorítva; mintha csak egy gyárból kerültek volna ki valamennyien.</p>
               <p>Lószerszámaikkal kevés baja volt a kovácsnak és a szíjgyártónak, nincs azon semmi
                  vas: tekert gúzsból van a kengyel, fából a zabola, kóczmadzag a kantár, nyereg
                  helyett egy birkabőr van kötve a ló hátára, azon ülnek.</p>
               <p>Fegyverzetük még annál is egyszerűbb, egy hosszú pányva, a mit nyakába vetnek az
                  embernek, a ki olyan bolond, hogy engedi nekik. Azután meg a nyil; puskát most
                  látnak először, ágyúzni még nem hallottak.</p>
               <p>Legnagyobb baj pedig náluk, hogy a mi nyelvet beszélnek, az még csak nem is orosz:
                  ki tudná kitalálni, hogy micsoda?</p>
               <p>Csupán az orosz fővezér egyik szolgája képes velük megértetni féligmeddig, a mit
                  tudatni akarnak velük, a mi kivált ellenség előtti állapotban a csatamezőn igen
                  kellemetes dolog.</p>
               <p>A vezérük fejedelem; meg is látszik rajta nagyon. Süvege három akkora, mint a
                  többié, s hosszú szűre pirosra van festve s kibélelve rókaprémmel: mikor leszáll a
                  lóról, a földet sepri vele, úgy szokta utána vinni a két alárendelt vitéz úr.
                  Ennek már lándzsája is volt, s egy sárkánytalan pisztolyt dugott az övébe, a mivel
                  a többieket szokta ijesztgetni. - Ezt a derék segédhadat is Simonyi kezére
                  bizták.</p>
               <p>Köszönte szépen alássan, s azzal meghagyta nekik, hogy csak álljanak tőle jó
                  messze, mentül messzebb, és majd ha verekedni kell, csak várjanak, míg ő majd int
                  nekik.</p>
               <p>A mint az ellenség Dohna városa előtt elhelyezte harmincz ágyúját, Simonyi szép
                  csendesen megindult lovasságával, hogy a hadsorokat felriaszsza.</p>
               <p>A jó báskirok azt hitték, hogy nekik legelsőknek kell lenni a harczban, egyszerre
                  szanaszét rohantak ki nagy lármával a mezőre, bele az ágyúk torkába.</p>
               <p>Hát a mint az első üteg elkezd rájuk bődülni s a sistergő haubicz oda vág le
                  közéjük, megriadnak a mi báskirjaink, elhajigálják puzdráikat, lefeküsznek lovaik
                  nyakára, s mint a ki ijedtében sem eget, sem földet nem lát, a helyett, hogy
                  egyenesen fordulnának visszafelé, eszeveszetten rohannak Simonyi rendes
                  hadsoraira.</p>
               <p>- De ide ugyan nem jöttök! kiált rájuk a huszár szedtevettézve! s veri el őket
                  magáról erősen kardlappal.</p>
               <p>A jámborok azt hiszik, hogy itt jutottak még csak igazán ellenség közé, s újra
                  megfordulnak s rá a francziára.</p>
               <p>Az megint közéjük ágyúz kegyetlenül, ezek ordítva rohannak újra saját seregük
                  hadsoraira; s a mint onnan ismét elverik őket harmadszor, negyedszer és ötödször
                  is, bódult eszeveszettséggel lótnak futnak alá s fel a két sereg közötti mezőn,
                  innen oda, onnan ide taszigálva; míg végre nagynehezen mind a két fél kölcsönös
                  erőfeszítéssel ki birta őket kergetni a középről.</p>
               <p>E szomorúan tréfás jelenet után kikérte magának Simonyi a jó oroszoktól, hogy
                  máskor ne tegyék vele azt a nagy grácziát, hogy a baskir fejedelem népét
                  odarendeljék a segítségére. Mert a francziáktól nem igen fél nagyon, de a
                  baskiroktól retteg.</p>
               <p>Hanem hiszen a baskirokat sem lehetett volna többet felbiztatni, hogy még egyszer
                  járják el ezt a kontra-tánczot.</p>
               
            </div>
            <div type="chapter">
               <head>XIII. A VÉGZETES GOLYÓ.</head>
               <p>Az az igazi jó barát, a ki egymásról a legnagyobb veszélyben is megemlékezik.</p>
               <p>A lipcsei háromnapos ütközet második napjára érkezett oda Simonyi
                  hadosztályával.</p>
               <p>Rögtön a hadsorba állították, s a mint odaállt, rögtön kezdett az öreg golyó és a
                  gránát feje körül süvölteni.</p>
               <p>E pillanatban jön hozzá egy ifjú tiszt, a ki mondja neki, hogy őt a táborból
                  futárul küldik Magyarországba, nem izen-e haza valamit?</p>
               <p>- De izenek, szólt az ezredes s leszállva lováról a földre, egy lapot kiszakított
                  tárczájából s a következő sorokat irá a legkedvesebb barátjának Kállay Miklósnak,
                  ki akkor Szabolcsmegye első alispánja volt.</p>
               <p>«Az eső esik, az ágyúgolyóbis egymást éri körülöttem, de mégis a gyepen hasmánt
                  írok méltóságos úrnak ezen főtiszt által, hogy tudja meg, hol vagyunk.»</p>
               <p>Egy párszor oda csapott mellé az ellenség otromba golyója, telerugta felturt
                  földdel a levelet.</p>
               <p>Az izenetre váró fiatal tiszt nógatta Simonyit, hogy menjenek onnan, de az
                  mosolygott, lerázva leveléről a földet: «legalább nem kell porzó.»</p>
               <p>Érzé talán, hogy soha olyan közel nem állt még a halál fenyegető arczulatához s
                  keze irását akarta róla adni, hogy halála óráján sem félt.</p>
               <p>Nemsokára riadót fúttak, támadni kellett; Simonyi szokás szerint, mint a ki arra
                  számít, hogy az egész hadsorban minden osztály akként teljesíti kötelességét, a
                  mint ő, nyolczszáz huszárral bevágott az ellenségbe, négyszázat tartalékul
                  hagyva.</p>
               <p>Midőn azután az ellenfél hadsorát keresztülvágta, akkor vevé észre, hogy három
                  ezreddel áll egyedül szemben és sehonnan sem jön számára segítség.</p>
               <p>Egy szoros út volt mögötte, melyen keresztül kellett vonulnia.</p>
               <p>Itt gonosz csatája támadt. Az ellenség túlnyomó ereje egészen reá nehezült, a szűk
                  úton minden századát külön vezette csatába, mikor az egyik kifáradt, a pihentet
                  hozta elő, a többi az alatt vonult vissza, míg emezek verekedtek, s ha néhány
                  lépésnyire megfordíthatták az ellenséget, ők is nyargaltak utánuk.</p>
               <p>Ez gonosz egy tusa volt.</p>
               <p>Csak a vezér örökké éber lelke őrizte meg az egész ezredet az elveszéstől; ki
                  személyesen harczolt minden támadásnál, mintha a halált keresné.</p>
               <p>Midőn már biztonságba hozta menekvő csapatját, ez utolsó roham után, egy franczia
                  lovas vadász visszafordulva nyergében neki czéloz karabinjával Simonyinak s úgy
                  lövi őt melle közepén, hogy kezéből rögtön kihull a kard, s a hős hátra hanyatlik
                  nyergében, elborult szemekkel, elsápadó arczczal.</p>
               <p>Rémült vitézei odaugranak hozzá, leemelik lováról eszméletlenül; sok vén barázdás
                  arcz, ki maga sem tudná, mikor könyezett legutoljára? keserű könyekkel áztatá
                  vezére kezeit.</p>
               <p>«Elesett Simonyi!»</p>
               <p>Csak vén huszárja, az öreg káplár, János, ki hajdan Pancsova alatt megmenté a
                  töröktől a «tintás szájú diákot», nem akarta azt elhinni, hogy Simonyi
                  meghalhatott volna.</p>
               <p>Meghalt volna? még pedig nem is dicső kardvágástól, hanem mert egy ostoba golyó
                  megbotlott benne; nem lehet az!</p>
               <p>«Nézzétek, még most is jár a szája, mintha azt mondaná: előre fiaim!»</p>
               <p>Kigombolta sietve mentéjét s im, a gonosz golyó ott volt Simonyi tárczájában,
                  keresztülfúrva azon huszonhat lapot, s megakadva a huszonhetedikben. Az ezredes
                  csak a szivén történt ütéstől ájult el.</p>
               <p>A mint öltönyét kibonták, föleszmélt, körültekintett: a harcz még egyre tartott
                  ott elől, első szava volt kardját, lovát kiáltani, felszökött a nyeregbe újra s
                  visszanyargalt a csatába.</p>
               <p>A francziák, kik látták őt néhány perczczel elébb elesni, lováról lelövetve,
                  megrémültek sírból fölkelt halavány arczától s hanyatthomlok futottak el abból a
                  csatából, melyben a holtak is újra feltámadnak folytatni a verekedést.</p>
               <p>Bizonyára Simonyi nagyon is közel volt hozzá, hogy halott legyen, csak egy
                  papirlap, csak egy olyan vékony levél, a milyenre ezt az eseményt leirtam,
                  választá el őt a sírtól. - Az ostoba golyó nem bírt azon általtörni. A pánczélt
                  megjárta volna, s a papiros csuffá tette.</p>
               <p>Tiszteljétek a papirost!</p>
               
            </div>
            <div type="chapter">
               <head>XIV. MILYEN ÜLÉS ESIK A CSÁSZÁRI TRÓNBAN?</head>
               <p>Napoleon, a győzhetlen, megbánthatá valamivel azt a csillagzatot, melyben eddig
                  annyit bizott, a szerencse elfordítá tőle arczát, legyőzetett.</p>
               <p>A futó oroszlánt saját országába követték üldözői.</p>
               <p>Simonyi seregének paripái olyan büszkén szedegették lábaikat, mintha ők is tudnák,
                  hogy ezen út Párisba vezet!</p>
               <p>Február 15-én, a mint a hajnali nap besugárzá a vidéket, Simonyi a fényes hajnal
                  ragyogásában egy tündöklő palotát láta maga előtt; valami tündér kastélyt azok
                  közül, mikről az ezeregyéjszaka regéi mesélnek, aranyozott magas tetőkkel,
                  érczrácsokkal, pompás faragott szobrok homlokzatán, márvány oszlopcsarnokok
                  tornáczain, s magas ablakai, szines üvegekkel.</p>
               <p>A császár kastélya volt ez Fontainebleauban (Fontenbló), három dúsgazdag királynak
                  kedvencz mulatóhelyén, kiket hogy a fényben, pazarlásban a kis káplárból lett nagy
                  császár híven tudott utánozni, azt e kastély is bizonyítá.</p>
               <p>Simonyi nyargalva vágtatott be a kastély udvarára: előtte való nap még Napoleon
                  maga volt abban. Harczi népe tábort ütött a császári vadas kertben, ő maga
                  törzstisztjeivel felment a kastély lépcsőin.</p>
               <p>A palota kormányzója, forradalmi osztályvezér, most pedig Napoleon udvarában
                  tökéletesen kiképzett udvaroncz, engedett a helyzet kényszerűségének s kinyitá a
                  termeket a magyar hadfiak előtt.</p>
               <p>Minden szét volt szórva a termekben, mint sietséges futás után szokott. Az ágy még
                  vetetlen, melyben a fogoly pápa aludt, kit az előtt négy órával vittek odább a
                  francziák magukkal.</p>
               <p>A kormányzó végig vezette a tiszteket a fényes termeken, hideg lenézéssel tudatva
                  velük, mennyire érdemetleneknek tartja őket azon tiszteletre, hogy most a császár
                  termeiben járjanak.</p>
               <p>Végre a császári elfogadó terembe érkeztek.</p>
               <p>Ott állt a fényes trón, bibor mennyezettel, aranynyal és ezüsttel kivarrva, a vert
                  arany angyalkák csak úgy görnyedtek a gyöngyös bojtok terhe alatt, mik a földig
                  értek.</p>
               <p>A kormányzó csak várta, ha leborulnak-e a barbár magyarok a leghatalmasabb
                  franczia trónja előtt, s megcsókolják-e annak zsámolyát?</p>
               <p>Simonyit vérig sérté a franczia büszke dölyfe.</p>
               <p>Egyet gondolt. Föllépett a trón lépcsőjére, feltevé csákóját fejére s leülvén a
                  szép himzett aranyos vánkosra, előkeresé kurta szárú tajtékpipáját tarsolyából s
                  nyugodtan rágyujtott és füstölt belőle a bibor mennyezet alatt.</p>
               <p>A kormányzó a milyen vörös volt eddig, olyan sápadt lett e látványra.</p>
               <p>Egy barbár a császári trónban ülve és pipázva!</p>
               <p>Mily rettentő gúny azon ember büszkeségére, a ki azt azért emeltette magának, hogy
                  őt ott az egész világ bálványozza.</p>
               <p>Simonyi odainté a kormányzót.</p>
               <p>- Szeretitek-e a császárnétokat? kérdé tőle.</p>
               <p>- Igen.</p>
               <p>- Hát a császárt?</p>
               <p>A franczia kitérőleg felelt.</p>
               <p>- Mi óhajtjuk a békét.</p>
               <p>- Úgy nem szeretitek a császárt, mert Napoleon nem szereti a békét.</p>
               <p>A kormányzó udvaronczhoz illő nyelven viszonzá:</p>
               <p>- A franczia úgy beszél, a hogy kénytelen, de úgy gondolkozik, a hogy akar.</p>
               <p>Simonyi kiverte pipája hamvát a trón-oszlophoz, leszállt belőle s parancsolá a
                  kormányzónak, hogy mutassa meg nekik a császárné szobáit is.</p>
               <p>A kormányzó azzal vigasztalta lelkét, hogy e hadfiakat magában silány durva
                  rablóknak rajzolá, kik rabolni jöttek ide s ittlétükkel nem a termeket, de saját
                  magukat bélyegzik meg.</p>
               <p>A császárné termeibe érve, a himzett mennyezetes ágy akkor is fel volt vetve,
                  melyben a császárné szokott aludni. Az ágy előtt egy pompás selyemszőnyeg; Mária
                  Luiza saját kezének himzése.</p>
               <p>Simonyi dicsérte a szőnyeget, hogy az milyen szép. A kormányzó azt hivé, hogy
                  megértette, mit akart ezzel mondani? Azzal szépen összehajtá a szőnyeget s
                  megkinálta vele Simonyit: tessék. Jó lesz tábori takarónak.</p>
               <p>Simonyi büszkén utasitá azt vissza.</p>
               <p>- Nem jöttünk mi ide rabolni. A császárné a mi fejedelmünk leánya, s annak
                  ágyszőnyegével nem fog egy jobbágya is takarózni! Tartsd meg császárod számára
                  palotája kincseit, s ha jön utánunk más, mondd meg neki, hogy magyarok voltak itt,
                  és nem vittek el semmit: hogy magyar huszár kiverte pipáját császárod trónjának
                  karfájához, de levett süveggel, tiszteletet adva állt meg császárnéd termében!</p>
               <p>Simonyi és huszárjai hidegvérrel mentek végig a fontainebleaui kincsek és
                  ritkaságok tárain, megtapogatták a drágaköves régiségeket, a kirakott
                  billikomokat, vert aranyékszereket és nem mondhatta senki, hogy csak egy boglár is
                  eltünt volna onnan, mikor eltávoztak.</p>
               
            </div>
            <div type="chapter">
               <head>XV. PEZSGŐSPALACZK- ÉS ÁGYÚDURROGÁS.</head>
               <p>«Igyatok uraim, vendégeskedjetek! Tegyétek magatokat úgy, mintha otthon volnátok.»
                  Igy szóltak a francziák Fontainebleauban a diadalmas hadfiakhoz.</p>
               <p>Száz tiszt számára volt rendezve a nagyszerű lakoma, de hozzá ülhetett volna
                  háromszáz is, rakott volt az asztal, csak úgy görnyedt bele, nem is volt pecsenye,
                  ha csak nem fáczánhús, nem is volt bor, ha csak nem champagnei.</p>
               <p>Maguk a főfő polgárok szolgáltak fel az asztalnál, a kormányzó nyitogatta a
                  pezsgőspalaczkokat; úgy durrogtak azok, mint az ágyúk, úgy folyt a piros bor,
                  miként a piros vér.</p>
               <p>Jó kedve volt mindenkinek, a huszárok összeölelkeztek vidám gazdáikkal,
                  pajtásságot ittak egymással, a kozák tisztek igen szépen tánczoltak és daloltak
                  nemzeti nótákat.</p>
               <p>«Igyatok, vigadjatok nagyságos uraim!»</p>
               <p>És az alatt szép csendesen huzódott össze a háló Simonyi tábora körül; a kormányzó
                  értesíté a Melunnél álló franczia hadtestet különös vendégei felől, s az rögtön
                  átkelt a Rajnán, hogy a míg a császári várban megtelepedett hadosztály vigan
                  dőzsöl és vendégeskedik, egyszerre ott nyomja az egész szentségtörő csapatot,
                  melynek vezére a császári trónba mert felülni. Nyilván más magas hely volt számára
                  szánva.</p>
               <p>Ezért kinálkoztak oly nagyon és örömest a franczia urak:</p>
               <p>«Igyatok vitéz uraim!»</p>
               <p>Simonyi érzett valamit, mert a midőn tisztei az asztal felett egymást
                  czukorsüteményekkel hajigálták, tréfásan mondá nekik:</p>
               <p>- Majd megennétek még holnap!</p>
               <p>A palaczkok még durrogtak, midőn a vén János káplár, kinek csak a suviksztól volt
                  még a bajusza fekete, jő nagy vágtatva a kastélyba s jelenti az ezredesnek
                  titokban, hogy az ellenség átkelt a Rajnán s minden oldalról közelít.</p>
               <p>Ne szólj senkinek a teremben, sugá neki a vezér. Azzal odaintve egyenkint
                  hadsegédeit, vidám arczczal mondá el nekik hirtelen, mit tegyenek? A szétoszlott
                  hadcsapatok hirtelen vonuljanak Namur város felé, a többiek húzódjanak át
                  Fontainebleaun: mikor minden rendelés meg lesz téve, adjanak jelt egy
                  ágyúlövéssel. A hadsegédek siettek a parancsokkal.</p>
               <p>«Igyatok vitéz uraim!»</p>
               <p>A víg urak ittak tovább, hajigálták az üres palaczkokat a falhoz; és megtanulták a
                  kozákoktól az éneklést.</p>
               <p>Simonyi szép csendesen egy darab kenyeret, a mi senkinek sem kellett már, a
                  csákójába csempészett.</p>
               <p>Egyszerre hangzott az ágyúlövés.</p>
               <p>- No urak, mostan félre a palaczkkal, előre a karddal! Vége a vendégségnek, most
                  kezdődik a táncz!</p>
               <p>A gazdák szaladtak erre, a vendégek arra; a poharak helyett csörtettek a kardok, a
                  mámor kirepült a fejekből egyszerre.</p>
               <p>Simonyi készen volt.</p>
               <p>Tudta, hogy körül van fogva, de azt is tudta, hogy máskor is kivágta ő már magát
                  ilyen bajból.</p>
               <p>Roppant erejü lovas és gyalog had jött ellene, tömérdek ágyúval és Simonyinak
                  egész seregével a városon kellett keresztülhúzódni, hogy Moret városába juthasson,
                  melyet hogy mi ok volt neki minden áron elérni, később azt is megmondom.</p>
               <p>A mint seregei dob- és trombitaszó mellett csendesen vonulnak végig
                  Fontainebleaun, egyszerre csak elkezdenek rájuk az ablakokból lövöldözni.</p>
               <p>A jó franczia háziurak, kik az imént oly vigan durrogtatták a pezsgős üvegeket,
                  most még egyszer oly vigan durrogtatták a puskákat uri vendégeik ellen.</p>
               <p>Egy franczia zászlóalj belopózott a császári kastélyba s veszedelmes gátat vetett
                  a visszavonulóknak.</p>
               <p>Kívül, belül a veszedelem, a városon kivül ostromló sereg, belül utczai harcz,
                  akárki is elvesztette volna itt az eszét, csak Simonyi nem.</p>
               <p>Hirtelen leszállt lováról s három század gyalogságot az Eszterházy-ezredből
                  magához véve, megtámadta velük a császári kastélyt.</p>
               <p>Az ellenség háromszor kirontott onnan, a kormányzó által vezérelve, mindannyiszor
                  vissza lőn verve, a harmadik rohamnál a vörösképű maga is elesett s arcza fehér
                  lett örökre.</p>
               <p>E dühös viadal alatt idejük maradt a többi csapatoknak békében átvonulni a
                  városon, s midőn az egész hadtest kihúzódott, Simonyi ismét lóra kapott, előre
                  nyargalt, s a moreti országúton útját álló francziákat széjjelverve, szerencsésen
                  megérkezett Moret alá, mely város a Loing vize mellett fekszik.</p>
               <p>Már most megmondom, hogy miért kellett neki Moret városába menni? Mert Simonyi
                  nemcsak azért volt jó katona, mert bámulatos hőstetteket követett el, de még
                  inkább azért, hogy mikor valami nagy erőfeszítéssel hallatlan dolgokat vitt ki,
                  mindig tudta, hogy ez áldozatra ott szükség volt, s hős karjával nagy bajt
                  hárított el az egész seregről.</p>
               <p>A velünk szövetséges würtembergi herczeg hadserege ott állt Montereaux (Montró)
                  városában s a Simonyit üldöző sereg rendeltetése az volt, hogy e hadsereget
                  megkerülve, két tűz közé szorítsa.</p>
               <p>A Loing vizén azonban csak Moretnál lehetett átmenni. Simonyi feladata e szerint
                  az volt, hogy az ottani hidat védje, a míg a herczeg értesülhet a fenyegető
                  veszélyről.</p>
               <p>Idáig folytonosan védve tartá magát; itt szemközt fordult és megállt.</p>
               <p>Nyomról-nyomra engedé csak elfoglalni a tért, utczáról-utczára vívatá a harczot, s
                  midőn a várost nem tarthatá többé a túlerő ellenében, hirtelen torlaszokat
                  rakatott a hid előtt egy malomból elhozott buzás zsákokból s e sajátságos bástya
                  mögött folytatta a harczot.</p>
               <p>A golyó, a gránát, a tüzes röppentyű mint a jégeső hullott a hídra, az ágyúk rést
                  törtek a sánczban s a franczia hadoszlopok rohammal foglalták el azokat. Simonyi
                  népe csüggedni kezdett.</p>
               <p>Ekkor ő maga szuronyos puskát ragadva kezébe, a gyalogság élére állt s megrohanta
                  az ostromlókat és elverte őket a hídról.</p>
               <p>A golyó oly sűrűn dongott körülötte, mint a méhraj, de valamint a méhek megismerik
                  gazdájukat s nem szállnak rá, a golyó is kikerülte Simonyit, s midőn mellette úgy
                  pusztult az ember, hogy a halottak állva maradtak egymás mellett, neki még a
                  hajaszála sem görbült meg.</p>
               <p>Késő estig megtartá a hídfőt. Ott állt a halál kapujában, harczolva és lelkesítve
                  bajnokait.</p>
               <p>Midőn az est leszállt, akkor feladta a hidat s jól tudva, hogy az ellenség sem
                  képes őt tovább üldözni, egy rossz, félre eső faluig visszahúzódott fáradt
                  seregével, melynek házait előtte keresztül ment hadak már jól kipusztíták.</p>
               <p>Itt egy ajtó- és ablaknélküli házban megszállt kifáradva testben, de lélekben
                  nem.</p>
               <p>A tegnapi lakoma óta egy falatot sem evett még. Most eszébe jutott, hogy egy darab
                  kenyeret csákójába dugott onnan, s azt elővevé most.</p>
               <p>János káplár nem engedte, hogy ezredese oly szárazon vacsoráljon; talált egy
                  ablakban valami mécset, abban volt egy kis zsir: felkutatta a padlást, egy pár
                  tojást lelt még ottan, abból rántottát készített vitéz ezredesének! Hires szakács
                  volt János gazda, olyan jól esett gazdájának a mécses rántotta, mint hajdan ujoncz
                  korában a puskaporos gulyáshús; még az ujjait is megnyalta utána.</p>
               <p>- Nagy szakács kend, János vitéz; jobban izlik a főzte, mint a franczia szakácsok
                  minden fűszerszámos mártaléka!</p>
               
            </div>
            <div type="chapter">
               <head>XVI. BECSÜLET AZ ELLENSÉG FÖLDÉN.</head>
               <p>Különös világ az ilyen háború. Ma ellenség, holnap jó barát száll a házhoz: mind a
                  kettőre egyformán kell mosolyogni; soha sem tudja senki: a közelgő dandár jó szót
                  hoz-e, vagy tüzet a városra?</p>
               <p>Simonyi abban kereste a becsületet, hogy népét, bármerre jár, az ellenség
                  tolvajnak, rablónak ne mondja. Különösen őrzé katonáit attól, hogy durva
                  szenvedélyeikkel a szép nemet meg ne sértsék. A huszárnak a nélkül is olyan jó
                  módja van, hogy a hol meglátják, mindjárt megszeretik, hogy sértené meg hát az
                  udvariasságot, a mivel a nő-erénynek tartozik?</p>
               <p>Hanem ez természetesen nem áll a kozákokra nézve. E nagy szakállas, torzonborz
                  hadfiak előtt futottak a franczia menyecskék s azokra nézve szükek voltak az
                  udvariasság korlátai.</p>
               <p>Bourg en Bresse városába érve, csodálkozva vevék észre a hadfiak, hogy ebben a
                  városban nincsenek fiatal leányok. Hová lettek, hová tünhettek el?</p>
               <p>Simonyi azt remélte, hogy itt néhány napig fog pihenhetni, azért embereit jól
                  bekvártélyozva, kiadá nekik a parancsot, hogy magát mindenki tisztességes emberhez
                  illően viselje, kiváltképen az asszonyi nem irányában.</p>
               <p>Az természetesen nem volt mondva, hogy borokat nem szabad inni; tehát egynéhány
                  huszár, János vitéz vezetése mellett, megsejtve valahol egy jó tágas pinczét,
                  megszólítá a tulajdonost, hogy engedje őket oda egy kicsinyt betekinteni.</p>
               <p>Az ember térdre esett, úgy könyörgött, hogy ne kivánják azt tőle, neki ott igen
                  drága borai vannak.</p>
               <p>«Hiszen csak nem fél tőle, hogy mind megiszszuk? Ide a kulcscsal.»</p>
               <p>A gazda remegve nyitá fel előttük az ajtót s im a bámuló huszárok hordók helyett
                  harmincz szép fiatal lánykát pillantának meg maguk előtt, kiket a város lakói ide
                  zártak el féltükben.</p>
               <p>- No már ez nem nekünk való, mondá erre János vitéz; ne sirjatok, porontyaim!</p>
               <p>Azzal becsapta az ajtót, bezárta azt s elvivé a kulcsot Simonyinak.</p>
               <p>Simonyi mosolyogva hallá e fölfedezést, s midőn bealkonyodott, saját maga sietett
                  az ártatlan szüzeket kiszabadítani önkénytes fogságukból s azután haza kisérteté
                  őket udvarias tiszteivel szüléik házába, biztosítva mindenkit, hogy ha katonái
                  közül csak egy pajkos szóval is meg meri bántani őket valamelyik; azt rögtön főbe
                  löveti.</p>
               <p>Az emberséges rendtartással különösen megnyeré a becsületes polgárok szivét, a kik
                  már most nem bánták volna, ha mindig ott marad is.</p>
               <p>Minthogy pedig maga Simonyi is azt hitte, hogy egy napot legalább ott tölthet, két
                  szép arany óráját elküldé az óráshoz, hogy igazítsa meg.</p>
               <p>Délben azonban, a mint épen ebédnél ülnek, egyszerre hangzik a riadó: jön az
                  ellenség.</p>
               <p>Rögtön lóra kellett ülni és gyorsan vonulni ki a városból, folytonos csatározás
                  mellett.</p>
               <p>A jámbor lakosok akkor nem hogy megtámadták volna Simonyi menekvő seregét, sőt
                  maguk segítettek a huszároknak lovaikat fölnyergelni és siettették az
                  elmaradozókat.</p>
               <p>A mint Simonyi a város kapujához ér, odaugrott hozzá az órás s nyujtja neki mind a
                  két ott hagyott arany óráját.</p>
               <p>Azokat bizony ott feledte volna, ha a jámbor franczia utána nem szalad velök.</p>
               
            </div>
            <div type="chapter">
               <head>XVII. A LYONI NAP.</head>
               <p>A francziák végerőfeszítése nem használt már, mindenütt tért veszítettek: Augerau
                  (Ozsró) tábornok végre Lyonba vonta össze hadseregét azon kétségbeesett
                  szándékkal, hogy ott az utolsó emberig fogja védeni magát.</p>
               <p>A szövetséges sereg, a Rhone folyam innenső partjáról nézett vele farkasszemet, s
                  azon folyt a tanakodás, hol lehetne e folyón általkelni Lyon ostromára?</p>
               <p>A Rhone vize körülbelül olyan nagyságú, mint a Tisza, de olyan sebes mint a Kőrös,
                  s a mikor megárad, hajóval is nehéz rajta általkelni.</p>
               <p>A francziák minden hidat leégettek maguk mögött, a dereglyéket átvitték a tulsó
                  partra s a folyam tavaszi áradása miatt tábori hidat lehetetlen volt rajta
                  verni.</p>
               <p>Többször megpróbáltatták kozákokkal az átusztatást, de azok mindig kénytelenek
                  voltak visszatérni a ragadó ár forgói közül s azt mondták, hogy az lehetetlen.</p>
               <p>Ekkor érkezett meg a Hardegg-hadtesthez Simonyi. Megérté, hogy miről van szó; még
                  folytatását is tudta adni.</p>
               <p>Nem elég átmenni a tulsó partra, de megtámadni Lyon városát s megrémíteni a magát
                  biztosságban hivő ellenséget.</p>
               <p>Ez a munka az ő számára született!</p>
               <p>Márczius 20-án a Rhone vize szokatlanul sok jégtáblát sodort hullámai között,
                  annak jeléül, hogy valahol a magasabb részeken az álló jég megindult.</p>
               <p>Késő este, alkonyat után neki indult Simonyi e jeges árnak három svadron
                  huszárjával és egy ezred kozákkal, hogy a tulsó partra átusztasson.</p>
               <p>A vezényszóra soronként bocsátkoztak az elszánt vitézek a hideg habokba, középen a
                  vezér, ki oly hidegvérrel kormányozott ott is, mintha a köves országuton
                  járnának.</p>
               <p>Nemsokára az egész csapat a víz közepén uszott; nem látszott más ki a habból, csak
                  a lovak tüsszögő fejei, a huszárok övig elmerülve, a kozákok lovaik nyakára
                  borulva, messzenyuló dárdáikkal.</p>
               <p>Egy-egy éles jégtorlatot vitt közéjük a sebes hullám; egy-egy paripa horkolva
                  bukott el gazdástól. Az elmerülő lovag tudta, hogy kiáltani vétek s uszott a másik
                  lovába kapaszkodva, vagy elhalt, ha a hidegtől görcs állt tagjaiba; egy jajszó
                  nélkül.</p>
               <p>A többi csendesen haladt előre.</p>
               <p>A túlparton még csak őrei sem voltak az ellenségnek felállítva, annyira hihetetlen
                  eszme volt, hogy itt valaki átjöhessen.</p>
               <p>Az első sor végre partot ért, és sietett a többit kivonszolni a vízből.</p>
               <p>Elgyalázva a hidegtől, gémberedetten jutott partra az egész vakmerő csapat,
                  facsaró víz minden ruha s fölöttük a hideg éjszaka, csipős tavaszi szelével.</p>
               <p>Simonyi azt gondolá, hogy a munka kimelegít s rögtön szétküldé száz lovagját, hogy
                  nyargalják be az utakat, s hirdessék mindenfelé, hogy az egyesült hadsereg átkelt
                  a Rhone folyamon, s a Párisba vivő országutat fenyegeti.</p>
               <p>A huszárok egész Lyon kapujáig száguldoztak, s a külváros előtt felállított
                  őrszemekre kezdtek lövöldözni. A rémület leirhatatlan lett Lyonban, annyival
                  inkább, mert ez oldalról legkisebb veszélytől sem tartottak.</p>
               <p>Augereau rögtön felpakoltatott s még azon éjjel kivonult hadseregével a városból s
                  reggelre a szürkülő hajnal megmutatá Simonyinak a távol országutakon végig vonuló
                  hosszú csapatokat, mikből kivillogtak a szuronyok.</p>
               <p>Az ellenség hadserege elhagyta Lyont.</p>
               <p>De Simonyi még azt is meg akarta tudni, hogy ki maradt ott?</p>
               <p>Csapatjait vigyázatosan felosztva a város körül, maga kétszáz huszárral és száz
                  kozákkal megindult Lyon városába betekinteni.</p>
               <p>És ez nem volt huszáros bohóság: a minőt egykor Homburgban követett el. Ez egy
                  bátor merénylet volt, melytől az egész egyesült hadsereg előhaladása függött.</p>
               <p>Meg kellett tudni: minő erő áll ellent Lyonban? és e tudósítást megküldeni a
                  fővezéreknek.</p>
               <p>A feladat első fele könnyű, de a második nehéz.</p>
               <p>Hogy fog Simonyi a vizen keresztül visszamenekülhetni, ha üldözőbe veszik?</p>
               <p>Ezt mind jól meggondolta és tett felőle.</p>
               <p>A Faubourg de la Guillotiere elővároshoz érve, semmi ellentállásra sem talált.</p>
               <p>Hogy az út tisztán maradjon háta mögött, míg a hosszú, tekervényes főutczán végig
                  haladt, mindenütt pisztoly-lövésnyi távolban egy-egy kozákot hagyott hátra maga
                  után.</p>
               <p>Így jutott el egész a kőhidig, mely a belvárost a külsővel összeköti.</p>
               <p>Itt egyszerre János káplár, ki hat legénynyel mint előörs lovagolt előre,
                  megpillantja a piacz közepén álló franczia lovasságot.</p>
               <p>Egy egész hadoszlop volt ott még.</p>
               <p>Azok is, a mint megpillanták a huszárokat, egyszerre megrohanták őket.</p>
               <p>Ez volt a legválságosabb óra.</p>
               <p>Simonyi átlátta, hogy itt most visszafordulni annyit tesz, mint biztosan
                  elveszni.</p>
               <p>Ha ők a városból ki engedik magukat szoríttatni, az ellenség meglátja, hogy mily
                  kevesen vannak; s ők fáradt, elcsigázott lovaikkal mielőtt a parthoz érnének,
                  össze lesznek aprítva, és ha ujra meg akarják kisérteni a folyamon való
                  átusztatást, egy sem menekül meg közülök.</p>
               <p>Itt csak a kard segíthet ki!</p>
               <p>Hirtelen összegyüjté embereit s egy svadronyával dühösen szemközt csapva az
                  ellenséggel, azt merészen visszaverte.</p>
               <p>A francziák megfeszíték minden erejüket, hogy Simonyit kiverhessék a síkra, de ő
                  is elővette minden vitézségét, hogy őket semmi áron ki ne bocsássa a szűk
                  utczából.</p>
               <p>Ez volt rá nézve az élet vagy halál kérdése.</p>
               <p>Végre a francziák fáradtak ki a kétségbeesett viadalban s nem tudhatva meg, kik és
                  mik következnek azon pár száz vitéz háta mögött, a kik a főutcza torkát elfoglalva
                  tartják? elcsüggedve tértek vissza, felgyujták podgyász-szekereiket s a vienni
                  országuton kivonultak a városból.</p>
               <p>A következő pillanatban már Simonyi nem tudott semmit arról, hogy minő halálos
                  veszedelemben forgott, s hogy magához következetes maradjon, még ő rohant a futók
                  után s elfogott belőlük tömérdek tisztet, tábori készletet és vagy háromszáz
                  katonát.</p>
               <p>Még aznap délben segítséget kapott Simonyi Hessen-Homburg herczeg által s másnap
                  reggel Lyon városa piaczán osztotta ki parancsait; - zsákmányúl nyerve ágyúkat,
                  táborszereket, s megszabadult hadi foglyokat mindenféle nemzetekből. E merész
                  harcz jutalmául nyerte ott a csatahelyen a Lipót-rend kormányzói keresztjét.</p>
               
            </div>
            <div type="chapter">
               <head>XVIII. A SZERELMES OROSZLÁN.</head>
               <p>Még egyszer elszabadultak a harczok denevérszárnyú angyalai.</p>
               <p>Még egyszer ki kellett húzni azt a kardot, mely már annyi véres nyomot hagyott az
                  ellenség földén. Még egy véres csata, melyen négy óriás birkózott egymással.</p>
               <p>Azután elcsendesült minden; a legnagyobb hős elbukott; Napoleon elveszté a
                  waterlói csatát, elveszté országát, elfogták, bezárták nagy tenger közepébe, ott
                  elmult, elveszett. Elcsendesült minden.</p>
               <p>Hüvelyébe csuszott a kard, kizöldült a véres mező, Francziaország városaiban
                  idegen urak parancsoltak.</p>
               <p>Simonyi Marcigni (Márszinnyi) városába rendeltetett kormányzónak, s a körül fekvő
                  három vármegye (departement) parancsnokának, melyet négy zászlóalj gyalogsággal,
                  saját ezredével s hat ágyúval tartott megszállva.</p>
               <p>A nagykállói köznemes fia, a tudatlan diák, három vármegyének volt ura
                  Francziaországban!</p>
               <p>Marcigni városba érve, első éjjel mindjárt jelentik neki, hogy a franczia lakosság
                  zendülést forral, s a kis helyőrséget, melyet Simonyi odahozott magával (serege
                  nagy részét könnyebb élelmezés végett a falvakra osztván széjjel), éjszaka meg
                  akarják támadni.</p>
               <p>Simonyi rögtön tudatá a maire-el (városbiró), hogy ő békét jött csinálni, de ha
                  úgy kivánják, tud háborút is csinálni. Ha nem tetszik a lakosoknak az, hogy ő csak
                  oly kis sereggel tartja városukat megszállva, a kedvükért hozhat oda még többet
                  is: ám ők lássák, hogy élelmezik?</p>
               <p>Meg is tette, a mit mondott. Széjjel levő csapatjait mind berendelé a városba s
                  beszállásolá a házakba, s várta, hogy hát ez hogy fog majd tetszeni?</p>
               <p>Néhány nap mulva tizenkét ifjú delnő, a város legszebb, legtiszteletreméltóbb
                  hölgyei jelentek meg a parancsnok szállásán.</p>
               <p>Egy fiatal marquisnő, olyan elmés és szelid, a milyen szép és bájoló, szólt
                  Simonyihoz az igazi érzés hangján.</p>
               <p>Elmondá előtte a gyászt, melyet nemzetének elestén minden honleány szive érez,
                  csaknem mindenkinek testvére, férje, édes atyja maradt el a csatában. Minden
                  háznak van halottja. Hivatkozott a magyar bajnok nemes szívére, hogy nem fogja a
                  megalázottak szomoruságát új szégyennel is tetézni s örömét találandja benne, ha
                  azokat, kiket vitéz kardja elejtett, gyöngéd kezeivel fölemelheti.</p>
               <p>Simonyi perczenkint növekedő megindulással hallgatá a bűbájos delnő szavait; midőn
                  az sírt, nem állhatá meg, hogy ő is nekönnyezzen, midőn az könyörgött, nem állhatá
                  meg, hogy szive el ne lágyuljon, midőn az őt nemes férfinak nevezte, valóban az is
                  volt.</p>
               <p>Meghajtá magát a hölgyek tiszteletreméltó arcza előtt, s azt mondá nekik, hogy a
                  kik kegyelmet kérnek tőle, azokhoz kegyelmes fog lenni.</p>
               <p>Egy hálateljes pillantás ama minden gyémánt ragyogásánál fényesebb szemekből
                  jutalmazá ez igéretét. - Ezen tekintet varázsa soha sem mult el Simonyi
                  szivéből.</p>
               <p>Hisz még akkor csak harminczhét éves férfi volt; s huszonkét év óta folytonosan a
                  csatamezőn, nem ismerheté még, hogy mi a szerelem?</p>
               <p>Még aznap visszaparancsolá összevont seregeit a falvakba, csak néhány századot
                  tartva maga mellett. - Éjjel pedig tábori zenekarával sorba járta a tizenkét delnő
                  házait s ablakaik alatt mindegyiknél három dalt fuvatott; kivéve a szép szónoknőt:
                  - ott hatszor hangzott a zene.</p>
               <p>Simonyi azontúl naponkint találkozott szép ideáljával, a francziák megszerették a
                  magyarokban ellenségeiket, s nem mult el nap, hogy valamely háznál dalidó,
                  műkedvelői szinjáték, s egyéb társas vigalom nem tartatott volna kedvükért.</p>
               <p>A hős, ki bevégzé Herkules tizenkét munkáját, legyőzetett a tizenharmadikban:
                  legyőzetett a szép asszony szép szemei által.</p>
               <p>Ő, ki Montbilliárd várát egy nap alatt el tudta foglalni, egy sokkal gyöngébb
                  várnak, egy asszony szivének meghódításához alig mert kezdeni.</p>
               <p>Ha szép volt őt látni a férfiak elleni harczban, csupa gyönyörűség elnézni a nők
                  ellenében.</p>
               <p>A milyen bátor és elszánt amott, oly gyöngéd és félelmes itt. Amott nyilt arczczal
                  rohant az ágyútűznek, itt csak titokban mert lépést haladni.</p>
               <p>A marquisnőnek édes atyja falusi uradalmán lakott,
                  nagyon megfogható okokból félrevonulva a fővárosoktól, mikben idegen seregek
                  tanyáztak.</p>
               <p>A marquisnő igen szerette édes atyját, az öreg marquis pedig igen szeretett
                  vadászni.</p>
               <p>Ez időben pedig olyan állapotba jutottak a jámbor francziák, hogy még a
                  vadászfegyvereket is elszedték tőlük. Az öreg marquisnak csak nézni lehetett a
                  szalonkákat, de nem utánuk lőni.</p>
               <p>Simonyi megtudta az öregnek ezt a kinos állapotát, s rögtön elküldött egy tisztet
                  hozzá, irott engedélylyel, mely szerint ez a derék, békességes hazafi tarthat
                  annyi puskát, a mennyit csak akar s lőhet vele minden állatot, a mi neki nem
                  tetszik.</p>
               <p>A vén marquis el nem tudta gondolni, honnan jön ez a kegyesség egy oly vad, idegen
                  embertől, a ki neki soha hirét sem hallotta; de a kiről hallhatott ő annál
                  többet.</p>
               <p>Midőn azután a marquisnő egy napon édes atyját meglátogatta, bámulva hallá az öreg
                  úr által Simonyit magasztaltatni; kit szivében ő is a legderekabb férfiak közé
                  számított.</p>
               <p>Simonyi pedig az alatt, míg szivének bálványa atyját látogatta, megtudva, hogy
                  mely napon fog visszatérni, épen rózsavirágzás idején a környékben minden rózsát
                  összevásároltatott s Szent-Piertől egész Marcigni városig behinteté vele az utat,
                  úgy hogy a visszatérő delnő igazán «térdig járhatott a rózsában», mint a nóta
                  mondja.</p>
               <p>Ki tett volna fel ennyi találékony gyöngédséget arról a férfiról, a ki eddig csak
                  véres fejekkel szokta behinteni az utat, a merre járt?</p>
               <p>Ez eszme becsületére vált volna akár egy költőnek, - akár egy római
                  császárnak.</p>
               
            </div>
            <div type="chapter">
               <head>XIX. SZERELMES SZÍV, KEGYELMES SZÍV.</head>
               <p>Hej, kemény régula, a hadi régula! de legkeményebb az a törvény, a mit győzelmes
                  urak diktálnak a legyőzöttek elé.</p>
               <p>A francziák nehezen szokhattak azon gondolathoz, hogy ő nekik már most idegen
                  parancsol, s kivált faluhelyen nem egyszer megtörtént, hogy Simonyi gyalog
                  horvátjai közül el-eltettek egyet a láb alól, a ki azután nem jött elő, mikor a
                  lénungot osztották.</p>
               <p>E miatt azon vas törvény lett kimondva, hogy a mely faluban ily orvtett követtetik
                  el, azt porrá kell égetni, és a bűnösöket minden irgalom nélkül főbe
                  lövöldözni.</p>
               <p>Egyszer Simonyi elé is három ilyen ellenszegülőt hoztak: egy öreg földmívest és
                  két ifjú legényt.</p>
               <p>Tettüket nem tagadták, lőttek Simonyi embereire: valakit meg is sebesítettek; úgy
                  fogták el őket, fegyverrel kezükben.</p>
               <p>Ezeknek az életeért sem adott volna már senki egy eltört dorombot.</p>
               <p>Elitélték őket mind a hármat, ki is tették már a siralomházba. Az öreg franczia
                  csak azon könyörgött, hogy az ő tetteért ne gyujtsák fel szülötte helységét, ne
                  büntessenek miatta annyi ártatlant is.</p>
               <p>Mikor már ki voltak téve a siralomházba, jön gyászba öltözve a tizenkét delnő
                  ismét Simonyihoz.</p>
               <p>A bájos marquisnő lábaihoz borult és sírva könyörgött az elitéltekért.</p>
               <p>- Hiába, nem lehet!</p>
               <p>Simonyi maga szeretett volna inkább a delnő lábaihoz borulni; de a törvény szigorú
                  volt.</p>
               <p>- Nem lehet, nem lehet.</p>
               <p>Azzal bocsátá el a hölgyeket, hogy nem adhat kegyelmet. Még a marquisnő is hiába
                  nézett rá könyes szemeivel, hiába szólt hozzá reszkető szavával, hiába szorítá
                  kezét dobogó kebléhez.</p>
               <p>A törvény szigorú!</p>
               <p>A mint a delnők eltávoztak, Simonyi felhozatta magához a három lánczra vert
                  rabot.</p>
               <p>- Elkészültetek-e a halálra? - kérdé tőlük.</p>
               <p>Azok felelék, hogy készen vannak.</p>
               <p>- Óhajtjátok-e látni az angyalokat?</p>
               <p>Azok egymásra néztek, és mit mondhattak volna egyebet, mint, hogy óhajtják.</p>
               <p>- No hát menjetek el * * marquisnőhöz, és csókoljátok meg kezeit, mert bizony
                  mondom, hogy ő volt a ti őrangyalotok, a kinek köszönhetitek, hogy most életben
                  maradtok, és visszatérhettek családaitokhoz, és falvaitok el nem pusztíttatnak.
                  Hagyjátok itt a lánczokat, azokat nem adom oda.</p>
               <p>A marquisnő szomorúan ült odahaza, a midőn a három megszabadult boldogtalan az
                  öröm és hála könyeit sírva jő hozzá és lábaihoz borulva, köszöni nagy zokogás közt
                  az ő jóságának megmentett életét.</p>
               <p>A vén földész sírva mondá el, hogy őt hét árva gyermek várja otthon, kiknek anyjuk
                  sincsen, azoknak hálaimája egyesülten hat fel az egek urához jóltevőnőjükért.</p>
               <p>A marquisnő el volt ragadtatva Simonyinak e tette által.</p>
               <p>Mások gyémántokat ajándékoznak kedveseiknek, mások igaz gyöngysorokkal iparkodnak
                  megnyerni imádottaik szivét; Simonyi drágább gyémántokat és gyöngyöket tudott adni
                  annak, a kit tisztelve szeretett: a megmentett honfiak hálakönyeit. - És a szép
                  delnőnek bizonyára kedvesebb volt ez a szép ajándék a tengerek és a hegyek minden
                  rejtett kincseinél.</p>
               
            </div>
            <div type="chapter">
               <head>XX. A HŐS ÉS A POÉTA.</head>
               <p>Volt Marcigni városában egy poéta. (Boldog Francziaország, ő sem szükölködik
                  versirókban.) Ez a poéta csak annyiban különbözött a magyarországi versiróktól,
                  hogy neki tulajdon háza volt és kocsit, lovat tartott.</p>
               <p>Simonyi táborkarában pedig volt egy magyar születésü törzstiszt, a ki különben
                  igen jó és jámbor erkölcsü ifjú volt, de arcza rettenetesen alkalmas volt arra,
                  hogy a gyönge szivű embereket arra a gondolatra vezesse, hogy Magyarországon
                  vannak olyan vad emberek, a kik emberhússal élnek.</p>
               <p>Sűrű kondor haja, vastag szemöldöke, kiduzzadt ajkai, ripacsos ábrázata nagyon jól
                  hitelesíték e félelmes elővéleményt.</p>
               <p>A sors, ez a poéták által különösen elhasznált eszköz, most ez egyszer boszút állt
                  egyik üldözőjén s úgy hozta, hogy az ijesztő hadnagy épen az ő házához jutott
                  szállásra.</p>
               <p>A gyönge szivű Bressau (a poéták gyöngeszivűek szoktak lenni) úgy megrettent
                  rémületes vendégétől, hogy ijedtében ott hagyta házát, mindenét s kifutott egy
                  özvegy grófné jószágára, onnan írt siralmas verseket a párisi divatlapokba, mikben
                  keservesen zengedezé meg, milyen pogányok ütöttek tanyát múzsái csendes
                  templomában, hogy festenek bajuszokat az irószobájában felaggatott tudósok
                  arczképeinek vandal kegyeletlenséggel.</p>
               <p>A pajkos tisztek e verseket azzal torolták vissza, hogy a poéta kocsiját
                  elfoglalva saját használatukra, ráfestették nagy betűkkel, «a múzsák szekere», úgy
                  jártak vele városszerte, hogy minden ember kaczagott, a ki látta.</p>
               <p>A torzonborz fiút pedig egy becsületes szatócshoz szállásolta be Simonyi, a ki
                  épen úgy megrettent tőle, miként Bressau, a poéta.</p>
               <p>Minden ember megszökött előle a kétemeletes házból, s a jámbor tiszt két napig nem
                  lelt senkit az egész rengeteg épületben.</p>
               <p>Harmadnap nagy félve benyitja rá az ajtót a gazda, s látva, hogy a tiszt az
                  ablakon kikönyököl, bátorságot vett magának megszólítani őt diákul.</p>
               <p>«Qualem religionem habes? Comedes et suillam?» (Mi valláson vagy? Eszel-e
                  sertéshúst.)</p>
               <p>A tiszt hátra nézett: a gazda kiugrott az ajtón, le a lépcsőn, s úgy elszaladt,
                  hogy soha sem látta az többet. Nyilván csakugyan azt hitte a jámbor franczia, hogy
                  a magyarok pogányok, a kik nem eszik a disznóhúst. - Oh a francziáktól kitelik az
                  ilyen tudomány!</p>
               <p>Történt azonban egyszer, hogy a hirhedett magyar hőst ugyanazon udvarias grófné, a
                  kihez a poéta menekült, meghivá tiszti karával együtt ünnepélyes mulatságra.</p>
               <p>A tréfás tisztek oda is elvitték magukkal a múzsák szekerét, a min az egész
                  jókedvű világ utczahosszant nevetett: a ki nem nevetett csupán, az hihetőleg maga
                  volt Bressau poéta.</p>
               <p>Senki sem tudta, hogy ő ott van. Tudtak is nála nélkül mulatni; ő pedig az alatt,
                  a míg az urak vigadtak, egy szomszédszobában ült és rágta a tollat, és írt
                  verseket.</p>
               <p>Vajjon miféle verseket irhatott?</p>
               <p>Az ebéd vége felé járt már, a midőn a grófné intésére kinyilt a rejtek szoba
                  ajtaja s kilépett rajta - Bressau poéta: egyik kezében nagy borostyán koszorú,
                  másikban a megírt vers. - Odajárult Simonyihoz, szépen meghajtá magát előtte: a
                  koszorút letevé tányérjára, a verset pedig elszavalta szépen az egész társaság
                  előtt.</p>
               <p>A vers pedig igen szép volt. Simonyi az egekig magasztaltatott abban egy franczia
                  költő által, a miért a francziákat olyan vitézül aprította: hasonlíttatott Nagy
                  Sándorhoz, Achilleshez, Bayardhoz, s más afféle ó és új világi hires verekedőkhöz;
                  elhalmoztatott a vitéz és dicső melléknevek minden a szótárakban feltalálható
                  változataival s utoljára több vitéz társaival együtt «Francziaország
                  megmentőjének» nevezteték el.</p>
               <p>Simonyinak önmagán való uralkodását igen fényesen tanusítja az, hogy e poétával
                  nem bánt kegyetlenül, sőt inkább leülteté őt maga mellé, s a grófnénak azt mondta,
                  hogy ő a tudományoknak és a szépirodalomnak nagy kedvelője s következőleg Bressau
                  urat is magasra becsüli s óhajtja, hogy a franczia irodalomnak több ily jeles
                  költői legyenek, miként Bressau úr.</p>
               <p>Ennél jobbat, a körülményekhez képest, nem is kivánhatott volna szegény
                  francziáknak.</p>
               <p>A múzsák kegyeltjét azután borral is kinálták. Ivott a jámbor; annyira ivott, hogy
                  utoljára ő maga kérte azt a rettenetes tisztet, hogy menjen vissza hozzá
                  szállásra; s fogadta Simonyinak, hogy az egész háborút le fogja mind írni versben
                  s tönkre teszi vele az Iliást, Odysseát s más afféle ponyvára való firkálmányokat;
                  genealogiáját pedig felviszi Simonyidesig, a ki nagy bölcs volt és poéta, még
                  pedig görög nem-egyesült.</p>
               <p>Simonyi mind e mellett elismeré, hogy Bressau úr igen tudós és derék ember, s
                  olyan kiméletes volt, hogy még azután is mindenkinek azt mondta, hogy a francziák
                  legnagyobb költője Marcigniban lakik.</p>
               
            </div>
            <div type="chapter">
               <head>XXI. A HŐS ASSZONY.</head>
               <p>Valami összekoczczanás volt a katonák és lakosok között; egy franczia polgártárs
                  úgy talált a kanalával fejbe ütni egy huszárt, hogy az rögtön leesett lábáról. -
                  Képzelhetni, mekkora kanállal esznek a francziák, ha akkorát lehet vele ütni, hogy
                  egy huszár leessék a lábáról?</p>
               <p>A gonosztevő, a ki a perduellis kanállal merte érinteni a huszár fejét, elszaladt
                  világgá, hanem a helyett elfogták az apját, bezárták, s azt mondták, hogy míg elő
                  nem teremti a fiát, addig ki nem eresztik.</p>
               <p>Két óra mulva egy fiatal pórlegény jelenté be magát Simonyinál, mondván, hogy ime
                  ő a vétkes, büntessék őt s azután legyen vége a keresetnek.</p>
               <p>Simonyi nem késett rögtön itéletet mondani rá; a fatalis kerekségű számot, a
                  huszonötöt, mely alatt a magyar nyelvben annyira megszoktunk botot érteni, hogy
                  már szinte fölöslegesnek tartjuk utána mondani.</p>
               <p>Élt azonban Simonyi azzal a gyanuperrel, hogy majd ha megtudják ezt az itéletet az
                  ő rimánkodó hölgyei, megint rajta rontanak, s lekönyörgik a huszonöt botot; e
                  miatt megparancsolá, hogy minden ajtóhoz kettős őrt kell állítani, a kik az itélet
                  végrehajtásáig semmiféle rendű, rangú, nemű és nemzetségü teremtett lelket hozzá
                  be ne bocsássanak.</p>
               <p>Jól számított.</p>
               <p>Még ki sem huzták a derest, midőn a tizenkét delnő újra megjelent a háznál
                  kegyelemért könyörgendő.</p>
               <p>Szegénykéket mindenütt elutasíták.</p>
               <p>«Később tessék jönni. Az ezredessel nem lehet most szólni. Fontos dolgai vannak»
                  stb. stb.</p>
               <p>Az árva hölgyek sirtak, rítak, de az mind nem használt semmit, az ajtók zárva
                  maradtak.</p>
               <p>Ekkor egy franczia tábornok neje, Demeran asszonyság, azon merész ötletre jön,
                  hogy ha zárva vannak az ajtók, nyitva vannak az ablakok; be kell hozzá menni az
                  ablakon!</p>
               <p>Az őröknek már az nem volt parancsul adva, hogy az ablakon se ereszszenek be
                  senkit.</p>
               <p>Tessék.</p>
               <p>A bátor amazon, társai segélyével, hirtelen egy lábtót kerített elő; azt neki
                  támasztották az első emelet egyik nyitott ablakának és Simonyi egyszer csak azon
                  veszi magát észre, hogy az ablakon keresztül rohan be hozzá egy kipirult arczú
                  delnő, s mielőtt elfuthatna előle, megragadja kezét és el nem ereszti, a míg meg
                  nem hallgatja kegyelemkérését a szegény elitélt számára.</p>
               <p>Simonyi sem volt még ilyen kelepczében soha. A nő fogta, neki nem volt hová
                  menekülnie.</p>
               <p>- De asszonyom. A vétkest meg kell büntetnem, különben maholnap fényes nappal
                  agyonütik a katonáimat. Hiszen nem lesz neki nagy baja. Egynehány ütleget kap s
                  tovább mehet.</p>
               <p>- Egynehányat? De mennyi az az egynehány?</p>
               <p>Simonyi sejtette, hogy itt alkura kerül a sor, azért úgy tett, mint a falusi
                  zsibárus, a ki százra tartja, a mit huszonötért akar oda adni.</p>
               <p>- Nem sok; csak száz bot.</p>
               <p>- Száz bot! sikolta fel a delnő, és ijedten nézett az ezredesre.</p>
               <p>- No igen. Ez kerek szám.</p>
               <p>- De uram, hisz ez embergyilkolás. Abba bele kell halni.</p>
               <p>- Dehogy kell: a muszkáknál ötszázat is szoktak leszámlálni.</p>
               <p>- Az nem lehet, az nem szabad. Elég lesz neki tíz.</p>
               <p>- Asszonyom, hogy ne mondjon ön udvariatlannak, ime a kegyed édes szavaiért
                  elengedem neki felét, legyen ötven.</p>
               <p>- Nem, nem, tizenkettő a legtöbb; ön oly derék vitéz magyar ember, ugyan mit
                  fukarkodik olyan dologgal, a mi önnek semmit sem használ.</p>
               <p>- Legyen tehát, én engedek még huszonötöt, legyen huszonöt; de azon alól nem
                  adom.</p>
               <p>E pillanatban csattant az első ütés odalenn az udvaron, követve a bántott ember
                  jajgatásától. Demeran asszonyság e hang hallatára elájult.</p>
               <p>Simonyi futott illatos üvegért, pohár vizet hozott s a mint az elájult delnőt nagy
                  gyöngédséggel siet ápolgatni, egyszer csak felugrik az ájultából s mind a tíz
                  körmével nekiesik az ezredes hajának, dühösen kiáltva.</p>
               <p>- Vagy megöllek téged, vagy magam halok meg; de megmutatom, hogy franczia nő
                  vagyok.</p>
               <p>Simonyi mit tehetett egyebet, mint hogy ölébe vonta a veszedelmes ellenséget s a
                  gyilkos kezecskéket megragadva, egyenkint megcsókolgatá, és sietett kapitulálni az
                  eléje írt föltételek alatt. A franczia legényt a tizenkettedik botnál szabadon
                  bocsáták.</p>
               <p>Demeranné erre kiengesztelődött. A megbüntetett franczia feljött Simonyihoz és meg
                  köszöné a vele tett szivességet, és kérdezé, hogy már most e vétség miatt többet
                  nem fognak-e senkit bántani?</p>
               <p>Simonyi biztosítá, hogy többet nem lesz róla szó.</p>
               <p>A szegény fiu akkor vallá meg, hogy tulajdonképen nem is ő volt az, a ki a katonát
                  főbe ütötte, hanem a testvére.</p>
               <p>Simonyi csodálkozva kérdezé, hogy hát miért jelenté ő fel magát?</p>
               <p>- Bátyám családos ember, apám öreg; - felelt a fiú; - nem akartam, hogy ők
                  szenvedjenek.</p>
               <p>- Nem gondoltál rá, hogy hátha halálra fogsz itéltetni?</p>
               <p>- El voltam rá készülve.</p>
               <p>Demeran asszony büszkén monda az ezredeshez:</p>
               <p>- Látja ön, ilyen a franczia!</p>
               <p>Simonyi megköszönte a delnőnek, hogy a derék ifjú büntetésének felét lekönyörögte,
                  azután megajándékozta azt és úgy bocsátá haza.</p>
               <p>Talán magában azt is elismeré: hogy ez volt az első franczia, a ki Simonyit
                  legyőzte.</p>
               
            </div>
            <div type="chapter">
               <head>XXII. A KÉT ELITÉLT.</head>
               <p>Nagy bűnt követett el két vitéz huszár.</p>
               <p>Loptak, szöktek, törvényt rontottak. Ellenség földén, békesség idején rosszul
                  viselték magukat.</p>
               <p>A haditörvény mind a kettőt halálra itélte.</p>
               <p>Szép két deli legény volt mind a két elitélt, mikor a siralomházba kitették mind a
                  kettőt, a jó franczia nép seregestül tódult látásukra, és a ki csak látta őket,
                  mind arra fakadt, hogy milyen kár lesz értük.</p>
               <p>Hordtak nekik ételt, italt, pénzt hánytak a tányérukra, biztatták, vigasztalták
                  őket, hogy majd kegyelmet kapnak. Kivált a szép nők és fiatal lánykák háromszor is
                  visszajöttek őket ujra megnézni s alig tudtak tőlük megválni azzal a gondolattal,
                  hogy ilyen két szép ifjú legényt mért tesznek halottá?</p>
               <p>Pedig hiszen ellenség volt mind a kettő.</p>
               <p>Különös alkotása a női sziveknek! ők a szerencsétlent még az ellenségben is szánni
                  tudják. A kegyelmet kérő delnők most is megjelentek az ezredes előtt s épen oly
                  igaz könyekkel tudtak könyörögni nála a két elitélt huszárért, mintha azok is
                  honfiaik volnának.</p>
               <p>A marquisnő is ott volt köztük, ott madame Demeran is. Amaz kért, ez fenyegetett.
                  Simonyi az egyiktől tréfásan félt, a másikat igazán szerette.</p>
               <p>Azt válaszolá nekik, hogy majd az itélet végrehajtásának órájában megtudják
                  határozatát.</p>
               <p>A második nap reggelén két ifjú hajadon jelent meg Simonyi előtt, két szép
                  polgárleány, kik őt azon különös kérelemmel lepték meg, hogy ők készek azon két
                  elitélt bűnöshöz nőül menni, ha az ezredes kegyelmet ad nekik.</p>
               <p>Hiába mondá nekik Simonyi, hogy azok rossz, gonosztevő ficzkók, a kiket kár volna
                  a haláltól megváltani ilyen két szép leány szivével, az ártatlanok mégis csak azt
                  mondták, hogy együtt akarnak élni halni a két deli halálra itélttel.</p>
               <p>Végre nekik is azt válaszolta, a mit a marquisnőnek, hogy várjanak az itélet
                  végrehajtásának órájáig, akkor majd meglátják, mi történik.</p>
               <p>Eljött a harmadnap, megvirradt a reggel, két deli magyar legénynek hajh sötét
                  éjszaka!</p>
               <p>Felöltöztették őket szépen, fehér gyolcsingbe, fekete fátyollal; és sok szép hölgy
                  sírva kötözé karjaikra a gyönyörű selyemszalagokat.</p>
               <p>Felültették őket a szekérre, megszólalt a lélekharang; gyászzene hangzott végig
                  előttük az utczán. A merre elhaladtak, az ablakokból virágokat szórtak reájuk, s
                  úgy siratták őket végig - végig - a szép magyar legényeket, a szép franczia
                  menyecskék.</p>
               <p>Kivitték őket a Loire partjára, ottan volt egy szép virágos mező, szép virágos
                  mezőben csunya megásott sír; az előtt megálltak.</p>
               <p>A kisérő katonaság erős négyszögbe állt; a hadbiró felolvasá az itéletet, a két
                  elitélt szemeit beköték selyemkendővel; egyiket jobb felől, másikat balfelől
                  letérdepeltették.</p>
               <p>A pap imádkozott velök, a körülálló nép zokogott helyettük; tizenkét granátos
                  előttük állt megtöltött fegyverrel.</p>
               <p>Két szép polgár leány egymás kezét fogva úgy nézett reájuk: vajjon meghalnak-e? A
                  két deli legény.</p>
               <p>Dob pördült, fegyver zördült, hat granátos csője neki volt intézve az egyik
                  elitélt szivének.</p>
               <p>Csak a szót várják még. Egy, kettő, három percz: «tüzet legények!» a lövés
                  eldördűlt, egyszerre mind a hat. Deli legény eldült szépen a pázsitos mezőn, piros
                  vére csak úgy omlott apró sárga virágokra. Azok piros virágok lettek egybe.</p>
               <p>Dob pördült, fegyver zördült, másik hat granátos is fölemelte a halállal terhelt
                  csőket: midőn egyszerre felsikoltott a nép:</p>
               <p>- Megálljatok. Fehér kendő lobog! kegyelem érkezik.</p>
               <p>Sebes vágtatva jött fehér kendővel kezében egy lovas hadsegéd.</p>
               <p>«Kegyelem, kegyelem!»</p>
               <p>A második vitéz élete megmaradt.</p>
               <p>A nép örömriadással kisérte vissza a megmenekültet a városba, víg zene ment
                  előtte; a kik jelen voltak, örömmel beszélték másoknak: hogyan menekült meg a szép
                  deli legény?</p>
               <p>Pedig hát mi volt az nekik?</p>
               <p>Nem rokon, nem barát, nem honfitárs; sőt inkább üldöző ellenség, kit a csatatéren
                  lelőni, levágni dicsőség lett volna.</p>
               <p>És most úgy örültek mégis, hogy az ifjú huszár nem veszett halálba. Ilyen a
                  franczia nép.</p>
               <p>A két szép hajadon ismét megjelent Simonyinál és könyörgött előtte, hogy ha már
                  csak egyet hagyott élve a két szép idegen ifjúból, engedné meg annak, hogy
                  válaszszon közülök; egyiránt szép volt mind a két lány, egyiránt gazdag és tiszta,
                  ártatlan szívű.</p>
               <p>Simonyi megszánta őket, - és nem adta meg kérésüket.</p>
               <p>- Menjetek gyermekim haza, s ne ábrándozzatok felőle, a szép deli ifjúnak szive
                  bűnökkel teli. A ti jó lelketek ne szenvedjen ő miatta.</p>
               <p>Jól is mondta; mert a kegyelmet nyert fiú később hirhedett zsivány lett; s
                  számtalanszor megbánatta Simonyival, hogy ama nehéz órában nem ezt küldötte
                  legelől.</p>
               <p>A két szép szűz pedig, nem nyerhetve meg az élőt, elrablá legalább a halottat.</p>
               <p>Még azon nap éjszakáján felásták a behantolt sírt, kivitték a megöltet belőle,
                  elvitték őt magukkal; soha sem tudta meg senki, hová rejthették el őt?</p>
               <p>Költeménynek is szép volna: pedig ekként történt az meg. És ilyen regék születnek
                  akkor, ha két oly hővérű nép, mint a magyar és franczia, egymás szemeibe
                  pillant.</p>
               
            </div>
            <div type="chapter">
               <head>XXIII. TOLDI UTÓDA.</head>
               <p>Egy izben találtam már hősünket Toldihoz hasonlítani, e hajdani hős lovaghoz, újra
                  eszembe jut ez a magas példány, midőn Simonyit Párisba kisérem.</p>
               <p>Napoleon leköszöntetése után az egyesült seregek szállották meg Párist.</p>
               <p>A franczia tisztek között volt egy hires bajvívó! termetére is Simonyihoz hasonló,
                  a mellett gyakorlott mindennemű fegyverforgatásban: egész életében nem tanult
                  egyebet.</p>
               <p>Ez a közhelyeken, sétányokon és kávéházakban mindig belekötelőzködött a porosz,
                  angol, muszka és osztrák tisztekbe, gunyolta, ingerelte őket; a minek rendesen
                  párbaj lett a vége.</p>
               <p>A franczia óriás rendesen levagdalta ellenfeleit s ilyenformán sokat megpiszkolt a
                  győztes hadseregből.</p>
               <p>Egyszer Simonyival lett találkozása. Vitézvári hire úgy járt mindenütt előtte,
                  mint nap előtt a hajnal; tudták azt már Párisban, hogy ő oda fog jönni és azután
                  Simonyi nem is volt az az ember, a ki szerette az incognitót: - pompásan járt,
                  ezüsttől ragyogó hintóban, akár egy fejedelem.</p>
               <p>Ráakadhatott, a ki kereste.</p>
               <p>A franczia viador talált is könnyen alkalmat összetűzhetni vele.</p>
               <p>Nyilvános helyen elkezdte előtte ócsárolni az egyesült hadsereget, leszállítá
                  diadalaikat, gunyolta Simonyi hadi tetteit, és végre még nemzetét is.</p>
               <p>Elég volt!</p>
               <p>A magyar bajnok levonta keztyűjét kezéről s odaveté azt a francziának. Néhány
                  szóval elvégezték, mikor és hol fognak egymással találkozni?</p>
               <p>Simonyi mondá a francziának:</p>
               <p>- Ez a viadal kettőnk közül egyikünknek utolsó viadala lesz.</p>
               <p>- Én is úgy akarom, felelt ez.</p>
               <p>- De erről ne szóljunk senkinek, mondá Simonyi, ki nem akarta, hogy a fejedelmek
                  megtudják, miszerint ők életre-halálra akarnak harczolni; a mikor megtiltanák a
                  párbajt.</p>
               <p>Mert a katonák között (bár polgári törvények tiltják) nagyon szokásos a párbaj, s
                  a katonai becsület épségben tartására mulhatlan is; és az ilyen párbaj rendesen
                  csak első vérre szokott menni. A mint valamelyik sebet kap, a jelenlévő
                  párbajsegédek, kik felemelt kardokkal mindegyik vivó fél bal oldalán állnak, közbe
                  rohannak; a kardokat leverik s vége a viadalnak.</p>
               <p>Sőt néha a nemesebb részekre intézett vágások is tiltva vannak; a vívók nyakára
                  erős szőrnyakravalót kötnek, a jobb kéz csuklójára vastag selyem kendőt csavarnak,
                  hogy valamikép életeret ne találjanak ketté vágni. Szabad a vágás csupán a fejre,
                  arczra, mellre és karra, mint a hol kevéssé lehet életveszélyes sebet kapni.</p>
               <p>Simonyi párviadalánál is megtörténtek mind ezen elővigyázati rendszabályok. Több
                  főtiszt és fejedelmi uraságok voltak jelen a teremben, hol a viadalnak végbe
                  kellett menni. Kiváncsi volt mindenki ez érdekes harczra, melyben két oly hires
                  férfi, mint Simonyi és a franczia Herkules mérkőznek meg egymással.</p>
               <p>Mert a hány csatája volt Simonyinak a nyilt csatamezőn, talán még több harcza volt
                  ellenfelének titkos párbajokban, mik ezért közbeszéd tárgyai voltak, s mikben amaz
                  ép úgy diadalmas volt mindig, mint Simonyi az ütközetekben.</p>
               <p>Vajjon melyik fog győzni?</p>
               <p>Legtöbben azt állíták, hogy a franczia. A csatábani harczhoz egész másnemű
                  ügyesség és bátorság kell, mint a párviadalhoz. Soknak nem is ment ez a fejébe,
                  hogy egy oly ügyes, kitanult franczia hőst egy magyar mészáros fia meg tudjon
                  szabdalni.</p>
               <p>Midőn a két férfit kiállíták egymással szembe s kezükbe adták a kardokat, Simonyi
                  azt mondta a jelen volt tanúknak:</p>
               <p>- Uraim, önök hallották, hogy ez az ember nemzetemet gyalázta.</p>
               <p>Azok el nem tudták gondolni, hogy miért hivatkozik most erre?</p>
               <p>«Vigyázz!» hangzott mindkét részről. A vivók kettős toppanása jelenté a harczot; a
                  kardok előre meredtek, szem szembe nézett, a test mozdulatlanul állt előre
                  hajolva: - aztán összecsattantak a kardok.</p>
               <p>Csak egy perczig tartott a viadal; a nézők csak két villámgyorsan ütő kardot
                  láttak, azzal összerogyott a franczia, egy szó nélkül, egy végső mozdulat nélkül:
                  - a feje ketté volt hasítva, homlokától kezdve az álla hegyéig.</p>
               <p>- Önök hallották, hogy nemzetemet gyalázta, - ismétlé Simonyi, kardját megtörülve
                  az első vértől.</p>
               <p>A kik azt látták, félő bámulattal tekintének rá; ez mestervágás volt, a magyar
                  mészáros fia most remekbe vágott.</p>
               <p>Azontul nem is kivánt vele senki párbajt víni, sem egész testre, sem első
                  vérre.</p>
               
            </div>
            <div type="chapter">
               <head>XXIV. A HUSZÁR BÉCSBEN IS ÚR.</head>
               <p>Isten hozzád szép Francziaország; bátor férfiak, szép asszonyok hazája!</p>
               <p>Isten hozzád, dicsőség mezeje, hőstettek napjai!</p>
               <p>Isten hozzátok ti boldog városok, hol a magyart, még ellenségképen is, oly
                  szivesen látták!</p>
               <p>Soha sem voltak ott olyan víg dalidók, soha sem voltak a templomok oly
                  látogatottak, mint a magyar huszárok ott léte alatt.</p>
               <p>A vitézeknek vissza kelle térni hazájukba.</p>
               <p>A jó Simonyi bucsut vett szép védenczétől, a marquisnőtől.</p>
               <p>Csak a végső pillanatban, midőn az érzésnek többé nem lehet parancsolni, tudta
                  meg, hogy mennyire szeretteték.</p>
               <p>Midőn egy kis németországi falun keresztül utazva, ugyanazon gazdához szállt be,
                  kinél sok év előtt volt szállva, mint fiatal őrmester, a kis leánykák - most már
                  mind eladó szüzek - ráismertek, s örömtelten kiálták: «a jó őrmester
                  megérkezett!»</p>
               <p>És az egész falu népe, boldog emlékektől buzdítva, kiáltá utánuk:</p>
               <p>«Itt van a jó őrmester.»</p>
               <p>A jó őrmester már akkor világhirű hős volt, és a legfényesebb urak egyike, ki
                  szegény ismerőseit mégis oly szivesen fogadta.</p>
               <p>A hazatérő hősre nagy becsület várt ide haza, a vezénylete alatt levő ezred
                  főlakhelye eddigelé Gácsországban volt, most azt a fejedelem különös kegye
                  kitüntetésül egyenesen a birodalmi fővárosba, Bécsbe tette által.</p>
               <p>E fényes városban sok szép látni való volt akkor is, de a legszebb, a mit látni
                  lehetett, mégis csak Simonyi huszárezrede volt.</p>
               <p>Mikor az bevonult hosszú diadalutjáról, elül harminczkét lovas zenésze, ősmagyar
                  kaczagányokban, gazdag aranysujtásokkal, kiket egy termetes szerecsen, fényes
                  keleti ruhában vezényelt ezüst buzogánynyal kezében; a tisztek csojtáros
                  mentékben, kócsagos kalpagokkal; az egész ezred tetőtől talpig ujjal öltöztetve, a
                  lovak sallangos csojtárai ragyogók, maguk is délczegek, s mikor végig hangzott
                  Bécs fényes utczáin Lavota magyar indulója, melyre minden paripa úgy kezdett
                  tánczolni, mintha ő is tudná, hogy huszárt visz a hátán Bécsnek városába; a
                  délczeg vitézek szemei örömtül szikráztak; hajh, akkor a jó bécsi népnek kevés
                  volt az ablak, még a házak teteje is megtelt emberekkel; úgy szórták reájuk az
                  özön virágot, úgy hangzott eléjük a sok «hozott Isten!» Az is magyarul szólt, a ki
                  egy szót sem értett.</p>
               <p>Különös dolog az, én magam sem tudom okát adni, honnan, miért vagyon? hiszen más
                  katonák is lehetnek vitézek, szeretetreméltók, de nem tünik az úgy fel, mint a
                  huszár; egyetlen huszár látása jobban felvillanyozza az embert, mint más akármiből
                  száz.</p>
               <p>Volt ez időben egy hirhedett szinmű, mit a bécsi szinpadon épen oly sikerrel
                  adtak, mint a közelmult években a ravennai viadort; czíme volt annak «a kisbéri
                  ballet».</p>
               <p>Mint a czím gyaníttatja, e szinmű Magyarhonban játszott, a császárné útját
                  tárgyazva, midőn a háború elől Kis-Bérre vonult; voltak abban a kor izléséhez
                  képest fényes menetek, csaták ábrázolatai, némajátékok, dalok és mindenféle
                  tánczok.</p>
               <p>Adták ezt a darabot talán kétszázszor is egymásután.</p>
               <p>Egyszer Simonyinak eszébe jutott, hogy mikor ezt a színművet újra adják, elviszi
                  huszárjait a szinházba.</p>
               <p>Hogyan? Az egész ezredet?</p>
               <p>Nem egyszerre az egészet, hanem egyszer az egyik felét, másszor a másikat.</p>
               <p>Egy napon jön a parancs a huszároknak: «este hat órára kirukkol a fél ezred egész
                  parádéban, de ló nélkül - gyalog».</p>
               <p>Gyalog! mi lesz ebből!</p>
               <p>Simonyi a karantán kapu melletti szinházban a felső karzat alatti második emeletet
                  e napra egészen kibérlé s azzal parancsszóra beülteté szépen három sorba a deli
                  huszárságot, mint mikor a hadi rendben ülnek a lóháton.</p>
               <p>Napi parancs ez volt:</p>
               <p>«Egyenesen ülni; mindent jól megnézni, semmit sem beszélni, publikum fejére le nem
                  köpni».</p>
               <p>Ott ültek már a huszárok, midőn a többi közönség kezdett a szinház minden egyéb
                  részeibe gyülekezni.</p>
               <p>Szokatlan jelenet volt ez a kedélyes bécsi előtt; egy egész huszárhadrend a
                  karzaton, nyalkán kipödrött bajuszszal. Mind olyan csendesen ültek, nem fecsegtek
                  szomszédjaikhoz, nem nézegettek szemcsövekkel, nem tehénkedtek a padok karjára,
                  mint a többi uri és közrendű népek.</p>
               <p>A szép ballet előtt valami szerény kis bohózatot adtak, egyet azon hézagtöltő
                  darabocskák közül, a mik a végre születtek, hogy a más egyebet nézni jött
                  közönségnek keservessé tegyék a várakozást.</p>
               <p>A mi huszárjaink sem nem mosolyogtak rajta, sem nem ásítoztak rajta. Ugy ültek
                  ott, mint megannyi tudós társasági tag, a ki kritikát jött írni.</p>
               <p>Meg volt nekik parancsolva, hogy egyformán viseljék magukat.</p>
               <p>A bohóczok végre letüntek a szinpadról, most következett a ballet.</p>
               <p>Mindenféle átlátszó ruhás angyalok libbentek ki a szinpadra, forogtak, repkedtek,
                  lábaikkal mutogattak erre-arra: - még itt csak a bajuszaikat pödörgették a
                  huszárok; egynémelyik nagyot pirult s szemérmesen lesütve a szemeit, dörmögte a
                  szomszédjának.</p>
               <p>«Az angyalát! Bizony hosszabb kantust is vehetett volna magára a hugomasszony. Az
                  ember szinte rá sem mer nézni.»</p>
               <p>«Bizony szégyen gyalázat az, annyi becsületes ember előtt olyan reggeli
                  pongyolában ugrálni.»</p>
               <p>«Talán nem is tudja, hogy «úgy» van? Rá kellene kiáltani.»</p>
               <p>«Ni a szemtelen, hogy fölemelte a lábát.»</p>
               <p>Végre egy vén őrmester megnyugtatá őket, mondván: hogy hiszen ezek nem igazi
                  asszonyok és leányok ám, hanem csak alakok; szemfényvesztés az egész.</p>
               <p>Hanem azután kirukkol egyszerre a szinpadra husz magyar parasztlegény tarka
                  zsebkendőkkel gomblyukaikban és husz magyar leány, szalagos hajfonatokkal,
                  pillangós ingvállal. Rárántják a zenekarban a legszebb toborzó nótát s elkezdnek
                  arra azok délczegen tánczolni.</p>
               <p>De már e hangokra, e látványra villogni kezdettek a hadfiak szemei. A zene oly
                  lelkesítőn hangzott: a tánczoló párok úgy csattogtatták tenyereiket; a huszárok is
                  szerettek volna egyet-egyet bele kurjantani s tapsolni tenyérrel. Ámde meg volt
                  parancsolva, hogy szépen viseljék magukat, s az átelleni páholyban ott ült maga
                  Simonyi és vigyázott rájuk.</p>
               <p>No de azt nem láthatta meg, a mi a pad alatt történik. Egyszer csak elkezd valami
                  új hang vegyülni a zenébe; a huszárok elébb halkan, aztán erősebben verték össze
                  sarkantyúikat; az egész fél regement sarkantyúja olyan szépen kiverte a taktust,
                  mintha a karmester dirigálta volna.</p>
               <p>A közönség ekkor elkezdett a huszároknak tapsolni, a kik folyvást mozdulatlan
                  arczokkal, szótlanul, komolyan ültek sorban, mintha nem is ők volnának, a kik azt
                  a nagy sarkantyúzenét elkövetik; hanem a mint egyszer Simonyi maga is kihajol
                  páholyából és elkezd tapsolni és éljent kiáltani (még akkor vivátnak hívták az
                  éljent), nosza a fél regement huszár is, a ki megszokta volt vezére példáját
                  követni, elővette tenyereit, beletapsolt a zenébe s olyan vivátozást mivelt, a
                  melyet sem az előtt, sem azóta nem hallott a karantán kapui szinház.</p>
               <p>Játék végeztével megdicsérte Simonyi szépen derék vitézeit, hogy jól viselték
                  magukat s a jövő előadásig volt azoknak mit beszélni az ezred másik feléhez a
                  látottakról.</p>
               <p>A következő előadásba azután Simonyi elvitte a többi hadfiakat is.</p>
               <p>A bécsi közönség megtudva, hogy mikor jönnek a huszárok a szinházba, minden zugába
                  összesereglett annak s az a furcsa eset támadt, hogy ezt az előadást majd minden
                  ember háttal a szinpadnak nézte.</p>
               <p>Történt azonban egyszer, hogy a bécsi banknál azon időben nagyon sürgős levén a
                  dolog a pénzbeváltás miatt, a néptolongás ellen kénytelenek voltak az urak lovas
                  katonákat állítani a kapuk elé.</p>
               <p>A bátor bécsi nép azonban, pénzről levén a szó, nem sokat félt a kivont szablyától
                  s egy napon az őrül kirendelt vértes lovag úgy járt, hogy a tolongó nép lovastól
                  együtt felemelte s bevitte a bank udvarára.</p>
               <p>Másnap huszárt állítottak oda. No nem vitték azt be.</p>
               <p>Mikor a vitéz hadfi vette észre, hogy nagyon attakirozzák, neki parancsa lévén,
                  hogy állomását minden módon megtartsa, elkezdett jobbra-balra kardlapozni, erre
                  még jobban szorították, akkor azután az élivel vágott közbe. Persze rövid időn
                  tiszta is lett körüle a tér, hanem két polgártárs halva maradt és tizenkettőt
                  lepedőben vittek haza.</p>
               <p>A fensőbbség elismerte, hogy a huszár jogosan cselekedett, hanem azért mégis
                  átlátták, hogy biz ott a bécsi nép közé rendet tartani kissé erős dolog a
                  huszár.</p>
               <p>Simonyi is, meg még mások is megegyeztek abban, hogy sokkal jobb lesz ő nekik
                  hazájukba térni, s az egész ezred úgy jutott megmaradása helyéül szülötte földére,
                  annak is a kellő közepére, a szép Nagyváradra.</p>
               
            </div>
            <div type="chapter">
               <head>XXV. AZ UTOLSÓ LÁNCZSZEM.</head>
               <p>Eddig tartott a napfény, már most következik az éjszaka.</p>
               <p>Hajh drága dolog a jó éles kard a csatában: hajh mondjátok akkor, áldja meg az
                  Isten, a ki csapásokat osztogat vele az ellenségnek. Mikor pedig vége van a
                  harcznak, akkor zúgolódtok reá: - «ne nyulj hozzá gyermek, mert elvágod vele a
                  kezedet.»</p>
               <p>Mi volt a hős Toldi vége?</p>
               <p>Mikor legyőzte az országczímert elrabló viadort, mentéje ujjával, melyben vala
                  buzogánya, agyonütött valami rossz kölyket, a ki vele kötekedett a királyi
                  udvarban. Ezért börtönre keresték: csak a szégyen, a mi megölte, mentheté meg
                  attól.</p>
               <p>Mi lett a hős Simonyi vége?</p>
               <p>Béke idején is olyan szigorú rendet tartott ezredében, mintha ellenség előtt állt
                  volna.</p>
               <p>Száz adomát tudnak szigorúságáról.</p>
               <p>Hogy az volt rendelete: miszerint a riadó trombitaszóra a melyik katona legelébb
                  jön, jutalmat kap, ki legutóbb, botot. Minthogy valakinek okvetlen kellett
                  utolsónak lenni a sok közül, a verés soha el nem maradt.</p>
               <p>Hogy egy hadapródot azon szóval bocsáta el szabadságra, hogy ha a határidőre haza
                  nem jön, becsületszavára fogadja: főbe löveti. Az ifjú a takarodó után jött meg s
                  Simonyi, hogy becsületszavát meg ne szegje, főbe lövette.</p>
               <p>Egy év mulva Arad vára börtönében halt meg.</p>
               <p>Az a Simonyi, a ki huszonnégy éven át karddal kezében honának büszkesége volt,
                  lánczczal kezén végezte életét, szégyen és bú miatt; megfosztva rendjeleitől,
                  kitörülve a vitézek sorából.</p>
               <p>Tehát, a ki azt mondta róla pajkos gyermekkorában, hogy vagy nagy úr lesz, vagy a
                  börtönben hal meg, kétszer is eltalálta sorsát.</p>
               <p>Mindenesetre jobb lett volna neki nem tenni zsebébe azt az ív papirost, a mely
                  Lipcse alatt felfogta a szivének szánt golyót.</p>
               <p>Úgy halt meg, mint Toldi. Dicsőséges életpálya végén szégyentől, bánattól
                  letörve.</p>
               <p>Mondjon rá szigorú itéletet, mint emberre, a biró itt a földön, és ott fenn az
                  égben: - a hős dicsősége mindig fényes marad s együtt él az el nem fogyandó
                  napokkal!</p>
               
            </div>
            <div type="chapter">
               <head>VÉGSZÓ.</head>
               <p>Hősünk életrajza nem költemény.</p>
               <p>A miket elmondánk róla, azok a történetírás sajátjaivá váltak.</p>
               <p>Még most is élnek azon korból való emberek, a kik e tényekre visszaemlékeznek s
                  bizonyítják azoknak valóságát és még sokkal többet tudnak felőle mondani; a miket
                  mind följegyezni nem volna hely e kis könyvecske lapjain.</p>
               <p>Kútfőink voltak az «Oesterreichischer Beobachter» egykorú lapjai és tudós
                  hazánkfia - Nagy Pálnak 1849-ben kelt életirása, a további eseményeket élők szavai
                  után egészítettük ki. Minden tény hiteles okiratokkal van megállapítva, a mik
                  kétségtelenné teszik, hogy Simonyi József volt a magyar történet leghirhedettebb
                  hőse.</p>
               <p>Nagyobb jelenet, mint maga Toldi és méltó, hogy egykor hasonló költőjére
                  találjon.</p>
               <p>Majd hogyha egykor ő is a regekör személyei közé emelkedik, mint lovagkorunk
                  hősei.</p>
               <p>Addig is ne hagyjuk eltörlődni emlékét; míg az utókor költői keze elmossa emberi
                  hibáit s felmagasztalja hősi erényeit.</p>
               <p>Honának büszkesége, lelkesedése volt ő; a nagy Széchenyi Istvánnak ifjú korában
                  óhajtott mintaképe.</p>
               <p>E dicső hazafinak más utat jelölt a sors a honboldogítás halhatatlan hiréig. Ketté
                  törte a kardot s a szellem harczaihoz utasítá őt. Simonyit letörte, a kardok
                  bajnokát s támasztá Széchenyit, az eszmék vezérét. - Vajjon mit kezd velünk, hogy
                  ezt is összetörte?</p>
               
               <trailer>-&amp;-</trailer>
            </div>
      </body>
  </text>
</TEI>
